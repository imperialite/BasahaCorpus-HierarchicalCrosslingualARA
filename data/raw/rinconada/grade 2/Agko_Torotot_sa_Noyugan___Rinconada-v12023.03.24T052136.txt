Agko Torotot sa Noyugan


Sheila Calaliman




Hannah Hope Vergara





Si Tikboy a igin nira Mang Kanor saka Manay Koring. Parauma si Manoy Kanor mantang paragibo sa siggid si Manay Koring. Nakaistar sira sa Sitio Kalubihan kaya minsan sana sira makaiyan sa banwaan.





Usad na aldow, bago mag Bagong Taon, iniba si Tikboy nira Papa saka Mama niya sa sauran tanganing bumakal sa mga kaipuwan sa baloy.





Mantang naglilibot-libot sadto sauran, nabayad ni Tikboy su iba-ibang ngayamnan. Agko iya narungog na tunog kaya napalili iya.

Usad na torotot na inuuyop ku paratinda. “Noy, gusto mo?” unga ku paratinda. “Purbaran mo, Noy.” Itinurol niya su torotot ki Tikboy.





Nagsilong si Tikboy kanda Papa saka Mama niya na bagana nakikiusip na bakalan iya sa torotot. Kindi agko ining-ing si Mama niya kanya.

“Tikboy, kin kuno na sana kita magbakal sa torotot. Baka kulangon ading sintabo tang pamplite pauli.”

“Amo po, Mama,” simbag tulos ni Tikboy na pinupugol sana su itatangis.

Paggalin na sira sadto tindan pero diri pa nanggad naalin su silong niya sadto bakalan sa torotot.





Ku pauli na sira, nalabusan nira su mga igin na nagkakamuy-an mantang nagpapasa -pasawan sa bolang gibo sa dawon sa nuyog.

“Papa, sari raw binakal a ngayamnan nira?” unga ni Tikboy. “Tauno Tikboy? Gusto mo man sa arog kan na ngayamnan? simbag na unga ni Manoy Kanor.

“Amo po kintana, Papa,” Pero mas gusto ko po su ngayamnan na nabayad ko sadto banwaan. Adto pong nagtutunog. Gustong-gusto ko po adto,”

simbag ni Tikboy.





Pag-abot sadto baloy nira, nagpatuod tulos si Tikboy sadto mga kag-igin na mikingayamon iya sadto luyong baloy. Inistorya ni Tikboy sadto mga

kangayamon niya su ngayamnan na nabayad niya sadto sauran.

“Sana agko man kita arog kadtong ngayamnan, ngani?” sabi ku usad na kangayamon ni Tikboy.

“Sabi ni Mama, babakalan niya ako ka sunod namong pagsaud. Bai sana. Pauuramon ko kamo kin makabakal na kami,” pangako ni Tikboy.





Arani nang magngitngit ku mag-uli si Tikboy. Nabayad niya si Mama niya na nagbubugkos sa siggid sadto baloy nira.

“Mama, sari po si Papa?”

“Naggagawot na sa tuba si Papa mo ta madali nang magngitngit,” simbag ni Manay Koring.

Iniyanan ni Tikboy su Papa niya. “Pa!” baoy niya ki Manoy Kanor.

“Igin, isadi pa ako taas kadi nuyog,” simbag ni Manoy Kanor. Pagbaba niya, agko bitbit si Manoy Kanor na mga dawon sa nuyog.

“Mayna, mag-uli na kita





“Pa, uno po gigibuwon mo ka mga dawon sa nuyog?” unga ni Tikboy.

“Pag-uli ta sadto baloy, ipababayad ko kanimo,”

mamuyang simbag ni Manoy Kanor. Pag-abot nira, tinipig-tipig ni Manoy Kanor su dawon sa nuyog. Nagdakulo su mga mata ni Tikboy ku

mabayad niya na nagin bola su mga dawon.

“Lang gayon kadi, Papa!” omaw ni Tikboy.

“Ulat nguna ta agko pa ako gigibuwon igin,” sabi ni Papa niya.





Pinutol ni Manoy Kanor su usad na atlukot na dawon saka tinipig adi. Pinabirikan pa niya sa usad na dawon anggan sa dumakulo. Ku mabilog na adi, tinusukan niya sa giyoy sa puro ku dawon. “Tadi na, igin. Natapos ko na ding usad,” sabi ni Manoy Kanor mantang itinatao su nabilog na dawon

ki Tikboy. “Uno man po adi, Pa?” unga ni Tikboy.

“Uyupon po,” simbag ki Papa niya.





Ku inuyop ni Tikboy su ginibo ni Papa niya, nagtunog adi arog ku tunog ku torotot sadto sauran. Namuya sa igo si Tikboy.

“Pa, pariyong-pariyo po ading tunog ku torotot sadto sauran. Agko palan torotot sa nuyogan.”

“Amo, igin. Agko pa ngani bola, o. Dakol a pwede tang magibo galin sa mga dawon ka nuyog,” padagos na sabi ni Manoy Kanor.

Nag-upak si Tikboy sa grabeng kamuy-an. “Pa, tutturuan mo po ako tanganing agko kami ngayamnan ku mga kangayamon ko.”





Ku sumunod na aldow, tinutturan ni Tikboy su mga kangayamon niya sa paggibo sa torotot. Dakol na torotot su nagibo nira saka pinanao sa

mga pag-arabayan.





Mamuyang sinabat ku mga taga Sitio Kalubihan su Bagong Taon.

Su tunog ku mga torotot na ginibo galin sa dawon sa nuyog a makusog na narungog abot sa luyong sitio.





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Belen Pili, Riema Yocampo, Eda Dato, Edna Blazado, Karen Bobis, and Jane Tabarangao, and was approved for publishing by the Department of Education Region V - Bicol Learning Resource Management Section (LRMS) of the Curriculum and Learning Management Division (CLMD). The book was field tested by Bernadette Estadilla.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Agko Torotot sa Noyugan. 			 Author: Sheila Calaliman. 			 Illustrator: Hannah Hope Vergara. 			 Editor: Alice Tan Gonzales. 			 Contributor: USAID's ABC+: Advancing Basic Education in the Philippines.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Kent Patrick De Lima, Shanelle Escuro, Reynald Ocampo





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 14

Copyright





Guide


Cover

Start of Story





