An Matakab na Dyutay na Pugita


Sat Dich




Meth Phearum





Purupalangga ni Nina Pugita an iya iloy. Ila-ila siya na magbinalyo san kolor. Kag labaw sa tanan gurugusto niya an magkinaon.





Usad na aga sa oras san pamahaw, ginpapili si Nina san iya iloy san mga masustansiya na pagkaon para dumako dayon siya kag mas lalo na magkusog. Kag humali na an iloy para maghanap san pagkaon. Ginsabihan niya si Nina Pugita na maghulat sa iya sa kuweba sa iya pagbalik.





Ginkaon ni Nina an tanan na nabilin san iya iloy sa lamesa. Pero gutom la gihapon siya. An iya kolor nagabag-o kasabay san iya pagmundo. Nano an himuon niya?





Nadumduman ni Nina na dili siya dapat maglabas sa kuweba. Pero ginagutom gayod siya kaya dili na siya makahulat sa iya iloy. Kaya naghali na si Nina.





Nagbalyo san kolor si Nina para mausadan an mga pasayan na mahanap niya, kag ginkaon niya ini. Pero ginagutom pa gihapon siya!





Ginbuka ni Nina an iya baba para kaunon an mga manamit na isda. Pero gutom lang gihapon siya!





Nakakita si Nina san bagan kapareho san bokya, an iya paborito! Pero matugas ini kag dili maayo an lasa. Kaya iya ginluwa. Gutom lang gihapon siya.





Gutom-gutom si Nina kaya maski nano na makit-an niya iya ginakaon. Usad na halaba, matugas kag dili madali supaon. Gutom lang gihapon siya.





Dako-dako na an iya tiyan pero sige lang gihapon siya an kaon. Kinaon niya an usad pa na bagay na nagkamang lapit sa iya. Manamit ini! Pero gutom lang gihapon siya.





Igwa san dako na may upat na pitik kag matugas na bakayan na nagalangoy paapiki sa iya. Habo ni Nina mag-udong kaya ginkaon niya ini san usadan lang! Pero gutom gihapon si Nina.





May pinakadako na isda na yana niya lang nakita na nagalangoy. Gin-isip niya kun kaya niya ini kaunon! Kay gutom lang gihapon siya.





Pero san iya na ini kakagaton na dako-dako na isda, ginpalo siya san punta san ikog sani. Nagbuga si Nina san itom na ata sa iya kahadlok. Naisip niya na kinahanglan niya na mag-uli.





Pero san masulod na siya sa kuweba dili siya nakaigo kay dako-dako na siya.





Nagligid si Nina sa sakit. Sumakit an tiyan niya sa kadamo san iya kinaon. Nano an iya himuon?





Sa wakas, nagdesisyon siya na iluwa an tanan na pagkaon na iya kinaon. Umayo an iya pamatyag.





Pagkaaga, masadya si Nina na nagakaon san kun nano lang na pagkaon an ginpreparar san iya iloy. Yana, an iya iloy an nagahanap san pagkaon.





Suportado san SMART





Brought to you by



Let's Read is an initiative of The Asia Foundation's Books for Asia program that fosters young readers in Asia and the Pacific.

booksforasia.org

To read more books like this and get further information, visit

letsreadasia.org.

Original Story

			ប៉ុន្តែខ្ញុំនៅតែឃ្លាន (The Greedy Little Octopus), Author: Sat Dich. Illustrator: Meth Phearum.

Published by The Asia Foundation - Let's Read, https://www.letsreadasia.org © The Asia Foundation - Let's Read. Released under CC-BY-NC-4.0.

This work is a modified version of the original story. © The Asia Foundation, 2021. Some rights reserved. Released under CC-BY-NC-4.0.

For full terms of use and attribution, http://creativecommons.org/licenses/by-nc/4.0/

Contributing translators: Enrique Villasis, aimee rivera, and Alma Lacson





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Copyright





Guide


Cover

Start of Story





