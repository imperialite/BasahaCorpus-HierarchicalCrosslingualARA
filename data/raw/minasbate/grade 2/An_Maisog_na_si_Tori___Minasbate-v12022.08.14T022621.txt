An Maisog na si Tori


Kim Sokna




Seat Sopheap





Kada tuig, urupod na nagaselebrar an mga gangis sa bukid. Igwa san manlain-lain na kontes sa pagsayaw, pagkanta, kag paglupad.





Gurugusto ni Tori magmiron san kontes sa paglupad. Yana na tuig, nagdesisyon sya na mag-intra.





Nagpalista si Tori para makaintra sa kontes san paglupad. “Para la sa mga lalaki ini na kontes,” sabi san lider san mga gangis. “Dili namon ginatugutan na mag-intra an mga babayi.” “Baga’n dili man po ina tama!” sabat ni Tori.

“Matulin man po ako maglupad! Kitaon nyo baya!” Dali-dali nagbwelo si Tori pero napangkog sya kag nahulog. “Adayyyyyyyy!”an siyak ni Tori. Gintinawhan sya san mga kalalakihan na gangis.





Dili dayon nawar-an san paglaom si Tori. Nag-uli sya kag ginkaistorya an iya ginikanan. “Papay, buligi man ako na makaaram paglupad san matulin,” hangay ni Tori. “Kay nano?” an hunga san iya ama. “Pag-adal na la pagkanta.”

“Mamay, gusto ko po mag-intra sa kontes san patulinan paglupad,” pamirit ni Tori. “Kay nano ngani?” hunga man san iya iloy. “Lalaki la na gangis an nagaintra sana na kontes.”





Namundo si Tori kay wara san gusto magbulig sa iya. “Nano kay dili pwede mag-intra an mga babayi sa kontes?” hunga nya sa iya sadiri. Nagdesisyon sya na buligan an iya sadiri. Pasekreto sya na magapraktis paglupad, maintra sya sa kontes kag manggagana.





Malisod para sa iya na mairog an kaya san mga matibayon na maglupad. Haros mautod an iya mga kapoy na pako sa makusog na huyop san hangin. Baga’n gusto na nya mag-udong.





Nagdiskanso sya sa sanga, taudtaod may nabatian sya na huni. Tsip! Tsip!

Nalantawan nya an usad na iloy san sapat na nagatukdo paglupad sa iya piyak. “Ayaw kahadlok,” sabi san iloy sa piyak. “Magin maisog ka kay kaya-kaya mo maglupad.”





Nagkusog an kursunada ni Tori sa iya nabatian. “Kaya-kaya ko ini!” siyak nya.

Lumumpat sya kag lumupad pauli sa inda balay sa pinakamatulin na oras.





Nag-abot na an adlaw san kontes sa paglupad. Nagsingit sya sa kadamuan kaya wara san nakamangno sa iya pagtuna san kontes. Hasta... Nangarat an tanan! Si Tori an nagapanguna!





Halapit na kuntani manggana si Tori. Pero nakit-an nya an gutom na uwak na gusto dagiton an iya kaurupod. “Hala! Kinahanglan ko buligan an akon

kaurupod,” sabi nya.





Maisog na lumupad si Tori para atubangon an uwak. ”Hoy, uwak!” siyak nya. ”Kadi didi! Ako an dakupon mo!” Gin-gukdan sya san uwak kaya iba na an nauna sa kontes.





Lumupad an uwak paapiki kan Tori para tukaon an iya pako. Sa iya paglikay naglagapok sya sa duta halapit sa tanom na puno san tunok. Sinundan san uwak si Tori, kaya lumigid sya paidarom sa matunok na tanom.





Padayon na naglupad an uwak pakadto sa matunok na tanom. “Wak! Wak!” siyak san uwak. Ginpurbaran nya ihiwag an iya mga pako pero dili nya na ini maihiwag.





San nakahali an uwak sa katunukan lumupad na la ini pahirayo. “Ayaw na didi pagbalik!” an siriyak san iba na gangis. Ginbuligan si Tori san usad na mabuot na gangis na makabalik sa finish line.





Nagahulat an ginikanan ni Tori sa iya. Ginhatagan sya san gold na trophy. “Tori, napatunayan mo na an mga babayi matibay, matulin kag maisog man. Ikaw an nanggana!” ”Mabuhay si Tori!” nagsiriyak an tanan na gangis. ”Mabuhay an maisog na si Tori!”





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Henche G. Cañelas, Mary Grace V. Delos Santos, Mary Joy M. Romero, and was approved for publishing by the Department of Education Region V - Bicol Learning Resource Management Section (LRMS) of the Curriculum and Learning Management Division (CLMD). The book was field tested by Catherine Baruelo.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			An Maisog na si Tori (Tori the Brave). 			 Author: Kim Sokna. 			 Illustrator: Seat Sopheap.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Enrique Villasis, Raiza Padasas, Maiden Mingoy, France katrina Basical, Emma Cajurao





Table of Contents


Page 1

Page 2

Page 3

Page 4

Page 5

Page 19

Page 22

Page 25

Page 28

Page 31

Page 34

Page 37

Page 40

Page 43

Page 46

Page 48

Page 50

Copyright





Guide


Cover

Start of Story





