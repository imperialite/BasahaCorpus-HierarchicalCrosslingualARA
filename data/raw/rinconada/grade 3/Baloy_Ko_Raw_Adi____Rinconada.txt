Baloy Ko Raw Adi?





Usad na gab-i, napagisong su babaying igin na sadit na nakaistar sa di karayuan. Nakarungog kaya siya kin tunog na lang makangangalas.





Nasindakan siya ku mabayad su babo na naggigibong baloy sa ringring ku kwarto niya.&nbsp;





“Unong ginigibo mo?” unga ku igin na sadit. “Diri ika pwede sading mag-istar. Baloy ko adi!”&nbsp;

“Buko. A istaran mo, isadi. A baloy mo, mas maduag pa,” simbag ku babo.&nbsp;

“Mas maduag?” pagisip ku babaying sadit. “Talaga?”&nbsp;





Kaya nagdalagan siya paiyan kusina, nabayad niya su ataman niyang upos na si Nat.

“Sadi raw a baloy ko?” unga ku sadit na igin.

“Buko,” simbag ku upos na si Nat. “A baloy mo, mas maduag pa.”&nbsp;





Pagluwas niya sa hardin, maangin. Sobrang angin. Kaya nagsilyak sadto mga kawoy su igin na sadit para marungog siya ninda.&nbsp;

&nbsp;“Sadi raw a baloy ko?”&nbsp;

“Buko,” simbag ku usad ku mga kawoy. “A baloy mo, mas maduag pa.”&nbsp;

“Nayku,” isip-isip ku babaying sadit. “Gaamno raw kaduag a kanakong baloy.”&nbsp;





Nagiyan su igin na sadit paiyan sadto kasentrowan. Puno ini kin mga sarampati na nagtatago sa uran.&nbsp;

“Baloy ko raw ading banwaan?” unga niya.&nbsp;

“Buko,” simbag ku pinakabasang sarampati. “A baloy mo, mas maduag pa.” Pagtapos, nag-atsing su sarampati.&nbsp;





Nag-agi siya kin pagkalawig na raran saka nakaabot sa kabukidan. Agko mga tupa na nagsasabsab pakatapos kin alawig na aldow na labi sa init.&nbsp;

&nbsp;“Baloy ko raw ading kabukidan?” unga niya.&nbsp;

“Buko,” sabay-sabay na simbag ku mga tupa. “A baloy mo, mas maduag pa.”&nbsp;





Su babaying sadit, nag-agi na paiyan tukad. Naguugong man su malang tatakot na mga lamok.

“Diri ika magalangan,” sabi ku usad kanda. Di na siya makapagulat na kagaton su igin na sadit.&nbsp;

&nbsp;“Abo ko. Salamat po,” simbag ku magalang na igin. “Siguro a baloy ko, mas maduag pa talaga.”&nbsp;





Sa pag-anap ku dakulo niyang baloy, nagguno su babaying sadit sadto bukid. Sadto pinakatuktok, agko siya nabayad na susupgon na snow leopard na nagtatago sa uring pagbagsak ku nyebe.&nbsp;

“Baloy ko raw ading bukid?” unga niya.&nbsp;

“Buko,” ing-ing ku snow leopard. “A baloy mo, mas maduag pa.”&nbsp;





Sa likod kin lumlom, nakaula sa usad na bato sa disyerto su pagal nang igin na sadit. Agko siya katakin na bagana butiki.

&nbsp;“Amo di baloy mo?” unga niya.&nbsp;

“Dati, amo. Nguwan, buko na. Kaipuwan ko nang lumipat kun sari agko tubig,” simbag ku bagana butiki. Pagkatapos, nagunga su bagana butiki, “Sari a baloy mo?”

“Di ako sigurado kun sari,” simbag ku igin.&nbsp;&nbsp;





“Uy! Sari ka nag-iyan?” sabi ku sadit na babayi.&nbsp;

&nbsp;“Dawa sari. Unyango kaya ako,” simbag ku unyango.&nbsp;





Pagkatapos sa disyerto, naglaud su babaying sadit sa pinakaarayong kadagatan. Nakabisto siyang nagaalop na balyena.&nbsp;

“Unta, balyena,” istinggir ku babaying sadit.&nbsp;

“Unta man, igin na sadit,” istinggir man ku balyena.&nbsp;

&nbsp;“Baloy ko raw ading kadagatan?” nagunga su babaying sadit.&nbsp;

“Buko,” simbag ku balyena. “A baloy mo, lalong mas maduag pa.”&nbsp;&nbsp;





Su igin na sadit, da na maisip na mas dumuduag pa sa kadagatan.





Kaya nagpuon siya kin alawig…





...na pag-agi...





...pabalik.





Pakaabot niyang kwarto, namundo siyang gatikit.





“Nakaiyan na ko kun sarisari, diri ko pananggad naanap su kanakong baloy,” sabi ku babaying sadit sadto babo.

“Naanap mo!” simbag man ku babo.

“Ta a baloy mo, buko sanang a kwarto, o a iniistaran mo. Dawa pa ngani a nasyon kun sari ka nakaistar. A baloy mo, a enterong kinaban—saka a kinaban, baloy ka lambang usad. Sagkod kaipuwan ta man nanggad maging mabuot sa kanya para pirming magayon ining lugar para kanato ngamin.”&nbsp;&nbsp;





Nagtango su sadit na igin saka pinarong su sulo. Nagbatang siya sa kangitngitan, inisip su magagayon na ayup na kairas niya sa baloy. Isi niya a gigibuwon, maski man ika...





Payabaon mo a kanimong Baloy





"Unta! Magayun na lugar a kanatong baloy. Pero a mga tawo, kaipuwan na maging mabuot para diri adi magbago. Sigurado akong naririsa mo na sadto agi-agi ku sadit na igin, agko makusog na uran, saka nagiinit a panahon, saka natutunow su yelo, saka nag-aati a dagat.



Pero agko pa kita paglaum para sa kanatong baloy. Kaipuwan ta lang na atamanon ini. Buko ading dipisil. Saka nakatuod naman ka na a pagpayaba ka baloy ta, amo yan pinakaimportanteng bagay na gibuwon. Para sa ngamin--ika, ako, su saradit na ayop saka su igin na babayi na nakaturog pa sana. Maturog na kita!





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

		booksforasia.org

		 			To read more books like this and get further information, visit

			www.letsreadasia.org



	 		Original Story

			Baloy Ko Raw Adi? (Is This My Home?). 			 Author: Sean Henrick Moore. 			 Illustrator: Yeji Yun.

		 			 Published by , 			https://orsted.com/en/Explore/is-this-my-home 			 ©

		 			This work is a modified version of the original story. @The Asia Foundation – Let’s Read, #_published_year_#. Some rights reserved.

		 			Contributing translators: nicky gem rivera



		 			Narrator: Brendan Boland





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Page 18

Page 19

Page 20

Page 21

Copyright





Guide


Cover

Start of Story





