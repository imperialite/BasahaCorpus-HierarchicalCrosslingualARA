Lights! Camera! Action!


Tassaya (Toffy) Charupatanapongse


The Asia Foundation - Let's Read





Sangka aga, nagalibug ang ulo ni Achaya kun ano nga medyas ang ana suksukon. Ginpirung na ang ana mga mata kag nagbuul kang sangka pares. Nabuul na ang medyas ka ana libayun nga may desinyo nga kuneho.

“Kahuruya man tana dya ba, daad wara it may makadipara, ” ang paminsar ni Achaya.





Pag-abot ni Achaya sa classroom, gintago na ang ana kuneho nga medyas sa idalum kang purungkuan para wara it may makakita.

“Mga bata, maghanda run kamo para sa sunod ninyo nga assignment,” hambal ni Ma'am San samtang nagatukap ka ana alima.

Nagpungko kang tadlung si Achaya. Gusto na maman an ang bag-o nanda nga leksiyon, tun-an dya, kag labaw sa tanan, ang magsulat parti rugya.

“Kadya nga semana, lain liwat ang atun obrahun. Mahimo kita kang bugu nga video imbes nga report.

Pagatun-an ninyo kun paano mangin media producers!”





Nagakasadya nga nagturukay si Achaya kag ang ana mga amiga. Wara pa sanda nakaagi himo kang video!

“Ano bay ang topiko?” pamangkot kang estudyante.

“Paano mapauswag ang atun eskuwelahan?” sabat ni Ma'am San samtang ginasulat ang topiko sa blackboard.

“Pili kamo ka inyo nagustuhan kag ipakita ang ana importansiya.”





Dayon nga nag-estoryahanay ang klase kag nagsugiday ka ana idea.

“Ang akun tana nga napili, wanhaw nga indi kita dapat magsuksok kang uniporme sa eskuwelahan,” hambal kang isara.

“Akun tana, wanhaw nga kinahanglan natun ang chocolate milk adlaw-adlaw,” sugpon man kang isara.





Ginpamatian ni Achaya ang mga idea ka ana mga abyan. Tama ka duro ang mga pirilian.

“Paano ako makadesisyon?”





Nagpabilin si Achaya pagkatapos kang klase.

“Nagakasadya gid ako nga maghimo kang video ugaring tama ka duro ang akun napinsaran,” hambal na kay Ma'am San.

“Manami hay duro ang imo napinsaran, buut hambalun, duro ang gusto mo ipabutyag. Bilang sangka media producer, kay sin-o mo gusto ipabutyag ang imo mensahe?”

“Eksayted ako maghimo kang video, Ma'am San!” sugid na sa ana nga maestra. “Pero nabudlayan ako magpili kang idea.” Sabat ni Ma’am San, “Kun sayudon, duro ikaw puwede ipabutyag! Panumdum bala nga daw producer ikaw ka media. Sin-o ang malantaw ka obra mo?”





“Kanimo Ma'am San kag sa iban nga estudyante,” sabat ni Achaya.

“Ensakto! Sa pamatyag mo, ano ayhan nga topiko ang makapukaw ka amun interes kag pati man ang imo?” nagayuhum nga sabat ni Ma'am San.

“Siguro, gamayun lang ang assignment?” lahug ni Achaya.





Nagyuhum si Ma'am San kag nagkumporme kana, sayudon mabuhinan man ang ana orubrahun. Ginpaintiyendi na kay Achaya nga dapat gusto mo gid ang napili mo nga topiko. Ginpadumdum na man nga ang manami nga media producer, manami man nga manunulat nga makapabutyag ka matuod nga idea kag iba pa nga detalye ka ana topiko.





Pagkagabii, nagpanaw-panaw si Achaya palibot sa anda nga lugar samtang ginapaminsar ang ana proyekto. Madapgan na ang mga manamit nga pagkaun nga ginaraha para sa yapon. Naghapit tana sa balay ka ana amiga nga si Chanlina.

“Parti sa diin tana ang video mo?” pamangkot ni Achaya.

“Parti akun sa pamahaw nga dapat itugro kanatun kang eskuwelahan antes mag-umpisa ang klase,” sabat ni Chanlina.





Daad napinsaran man ni Achaya ang mo ria nga topiko.

“Nagaproblema gani ako hay indi manami ang akun camera, ugaring hambal ni Nanay, indi importante ang manami nga camera, mas importante ang manami nga estorya. Hambal na, puwede ko man gamitun ang camera kang cellphone na,” dugang pa ni Chanlina.

Wara mapinsaran ni Achaya nga kinahanglan na pa gali mag-shooting! Kinahanglan na run makapili kang topiko.





Pagkasunod nga adlaw, nagalibug gihapon ang ulo ni Achaya sa himuon na nga video. Sa anda nga schoolguard, makita na ang mga manunudlo kag mga estudyante nga nagakirinadlaw kag nagalagsanay antes mag-umpisa ang klase. Ana dya ginalantaw samtang nagapaminsar nga manami ang mga tawo nga parte ka ana eskuwelahan.





Ginparapitan tana ka ana amiga nga si Sothy kag ginpamangkot, “Ano ang topiko mo para sa video?”

“Gusto ko nga ang kada estudyante may tagsa ka computer,” sabat ni Sothy.





“Nagplano kami ni Tatay kabii. Ginsulat namun kun diin kag kun ano ang himuon sa kada parte kang video?” padayon nga sugid ni Sothy.

"Ay hala!" Wara man ti plano si Achaya para sa ana nga video. Wara pa gihapon tana makadesisyon.





Pagkahapon, nakita ni Ma'am San si Achaya nga daw nagakabalaka.

“Duro-duro pa ang orubrahun ko. Kinahanglan ko pa magplano ka akun video kag maghuram kang cellphone ni Nanay para sa pag-video, ” hambal ni Achaya.

“Kinahanglan mo man ang cellphone sa pag-edit,” sugpon ni Ma'am San.

"Editing? Wara ko man ria mapinsaran kag wara man gihapon ako ti idea para sa akun topiko!”





Sa anda pagpauli, desidido run si Achaya nga magpili kang topiko.

Ginaobserbaran na ang ana maagyan, ang ana mga abyan nga nagapanaw, ang mga manunudlo kag ang aso nga halin sa ginapangraha.

Kag tana may napinsaran! Man-an run ni Achaya kun ano ang ana himuon nga video.





Pagkagabii, naminsar si Achaya ka ana mga himuon. Pagkaaga, ginhuram na ang cellphone ka ana nga nanay kag ginpang-interbyu ang ana mga iningud.





Pagkasunod nga adlaw, ginbuligan nanda ni Nanay na ka obra ang video parehas ka ginaobra ka tuod-tuod nga media producer hasta nga mahuman.





Adlaw kang pagpakita ka anda video sa klase, ginkulbaan nga ginpindot ni Achaya ang play button.





Nag-umpisa ang video nga nagapakita ka ana mga abyan, manunudlo, kag iningud. Ginpakita man sa video ang mga nanari-sari nga mga manamit nga pagkaun.

“Mangin manami ang atun nga relasyon sa sulud kang eskuwelahan kun kita nagairirimaw magkaun, hilabi run gid kun kita nagaamot-amot.”





Ang video ni Achaya nagpakita nga kun iririmaw sa pagkaun ang mga manunudlo, estudyante, kag ang anda tagsa ka pamilya kaimaw ka anda mga iningud, makaporma sanda ka mas mabakud nga relasyon sa anda komunidad.





“Kanami gid, Achaya,” malipayun nga hambal ka ana maestra samtang ginapalakpakan tana ka bilog nga klase. Nagkumporme ang tanan nga manami gid ria nga idea.

“Mag-amo ka ria, kinahanglan natun run nga magtalana kang adlaw para sa atun amot-amot, ” hambal ni Ma'am San. Nalipay gid si Anchaya nga ana nakumbinse sa ana idea nga mag-amot-amot ang tanan.

Nagapaminsar run tana ka masunod na nga obrahun nga topiko.





Maalwan nga ginsuportahan sang SMART.





This book was adapted as part of the ABC+: Advancing Basic Education in the Philippines project.

ABC+ is a partnership of USAID and the Department of Education (DepEd), implemented by RTI International together with The Asia Foundation, SIL LEAD, and Florida State University.

This book was quality assured by Donald T. Genine, EPS-LRMS, Celestino S. Dalumpines IV, EPS-Filipino, and Schubert Anthony C. Sialongo, EPS-LRMS, and was approved for publishing by the Department of Education Region VI - Western Visayas Learning Resource Management Section (LRMS) of the Curriculum and Learning Management Division (CLMD).

This book was also evaluated by Rea Veñegas, Remiflor Paguntalan and Mark Joseph Salinog, and field tested by April Angelee Duran.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Lights! Camera! Action!. 			 Author: Tassaya (Toffy) Charupatanapongse, The Asia Foundation - Let's Read. 			 Illustrator: .

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Crisanto Miranda, Jose Edison Tondares





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Page 18

Page 19

Page 20

Page 21

Page 22

Page 23

Copyright





Guide


Cover

Start of Story





