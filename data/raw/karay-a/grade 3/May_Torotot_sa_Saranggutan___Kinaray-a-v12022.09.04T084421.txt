May Torotot sa Saranggutan


Sheila Calaliman




Hannah Hope Vergara





Si Tikboy, bata ni Tatay Kanor nga sangka mangunguma kag ni Nanay Auring nga manughimo kang silhig. Rugto sanda nagaestar sa marayu nga Sitio Kanyugan amo nga kis-a lang sanda makaagto sa banwa.





Sangka adlaw antes ang bag-ong tuig, gindara si Tikboy ka ana nga tatay kag nanay sa tiyendahan para mangumpra ka anda nga mga kinahanglanun sa balay.





Samtang nagalibot sanda sa tiyendahan, nakakita si Tikboy ka nanari-sari nga mga siripalun. May nabatian tana nga huni kag tana nagbalikid. Nakita na ang sangka torotot nga ginahuypan kang manugbaligya.

"Nonoy, gusto mo?" mangkot kang manugbaligya.

"Testingi bala, Nonoy." Gintugro na dya kay Tikboy.





Naglantaw si Tikboy sa ana nga tatay kag nanay nga ginakunyag nga baklan kang torotot. Ugaring, may ginhani ang ana nga nanay kana, "Tikboy, sa sunod lang kita mabakal kang torotot, basi magkulang ang atun nga plete magpauli."

"Huud, Nanay," sabat ni Tikboy nga nagalumawlumaw ang ana nga mga mata. Pahalin run sanda sa tiyendahan ugaring indi man gihapon mabuul ang panuruk ni Tikboy sa nagabaligya kang torotot.





Samtang nagapauli sanda, naagyan nanda ang mga bata halin sa pihak baryo nga nagasipal kag nagapasahay kang bola nga nahuman sa dahon kang niyog.

"Tatay, sa diin nanda ginbakal ang bola nanda?" pamangkot ni Tikboy.

"Wanhaw Tikboy, gusto mo man ka ria?" pamangkot ni Tatay Kanor.

"Huud daad Tatay ugaring mas gusto ko ang siripalun nga nakita ko sa tiyendahan. Ang nagahuni bala Tatay. Nanamian ako ka ana nga huni," sabat ni Tikboy.

"Ah, ang torotot?" pamangkot ka ana nga tatay nga nagayuhum-yuhum.





Pag-abot nanda sa anda nga balay, dalidali naglisensiya si Tikboy sa ana nga ginikanan para magsipal sa mga bata sa anda nga iningud. Masinadyahun na nga ginsugid ang ana nga mga nakita nga siripalun sa banwa.

"Mayad daad may amo kita man kato nga siripalun, geh?" ang hambal kang sangka iningud day Tikboy.

"Hambal ni Nanay, baklan na ako kun magbalik liwat kami sa banwa. Bay-e lang hay pahuramun ko kamo kun makabakal kami run," promisa ni Tikboy.





Manugsirum run kang makauli si Tikboy. Nakita na ang ana nga nanay nga nagabugkos kang silhig nga ugat sa anda nga balay.

"Nanay, sa diin si Tatay?"

"Nananggut pa kang tuba si Tatay mo hay sirum run, " sabat ni Nanay Auring.

Gin-agtunan ni Tikboy ang ana nga tatay. "Tatay!" panawag ni Tikboy.

"Tikboy, rugya pa ako sa ibabaw kang niyog," sabat ni Tatay Kanor. Sa ana nga pagpanaog may dara tana nga ugbos kang niyog. "Dali Tikboy, mauli run kita," panghagad ni Tatay Kanor.





"Tatay, ano ang himuon mo dyan sa ugbos kang niyog?" pamangkot ni Tikboy samtang nagalibug ang ana nga ulo.

"Pag-abot natun sa balay, ipakita ko kanimo," masinadyahun nga sabat ni Tatay Kanor.

Pag-abot nanda sa balay, ginpilo-pilo ni Tatay Kanor ang ugbos kang niyog. Nagbarahul ang mata ni Tikboy kang makita na nga nangin bola ang mga dahon nga ginpilo-pilo ka ana nga tatay.

"Nami-nami gid dya Tatay ba."

"Dali lang Tikboy ha, may isara pa ko nga himuon," hambal ni Tatay Kanor.





Nag-utod si Tatay Kanor ka mabugu nga ugbos kag gin-piud. Gindugangan liwat kang sangka ugbos agud magbahul, kag magbilog, kag ginsibtan kang ugat sa punta.

"Dya run Tikboy, natapos ko run ka obra," hambal ni Tatay Kanor samtang ginaduhol ang bola nga nahuman sa ugbos kang niyog kay Tikboy.

"Ano dya Tatay?" pamangkot ni Tikboy.

"Huyupa bala Tikboy," hambal ka ana nga tatay.





Kang ginhuyup ni Tikboy ang ginhimo ka ana nga Tatay, naghuni dya parehas kang huni kang torotot nga ginabaligya sa tiyendahan.

Nagayapa-yapa sa kasadya si Tikboy. "Tatay! Parehas gid ang huni na sa torotot sa banwa! May torotot man gali sa saranggutan?"

"Huud, Tikboy. May bola pa gani. Duro pa ang puwede himuon sa ugbos kang niyog," dugang nga hambal ni Tatay Kanor.

Nagpalakpak sa sobra nga kasadya si Tikboy. "Tatay, tudluan mo ako maghimo kang bola kag torotot agud may siripalun man ang mga kasipal ko," pangabay ni Tikboy kay tatay na.





Pagkadason nga adlaw, gintudluan ni Tikboy ang ana nga mga kasipal kun paano maghimo kang torotot parehas man ka gintudlo kana ka ana nga tatay. Duro nga mga torotot ang anda nga ginhimo kag ginpanagtag sa mga bata sa anda nga iningud.





Malipayun nga ginsug-alaw ka mga taga-Sitio Kalubihan ang bag-ong tuig. Mabatian ang matunog nga huni kang mga torotot nga anda ginhimo halin sa dahon kang niyog.





This book was adapted as part of the ABC+: Advancing Basic Education in the Philippines project.

ABC+ is a partnership of USAID and the Department of Education (DepEd), implemented by RTI International together with The Asia Foundation, SIL LEAD, and Florida State University.

This book was quality assured by Donald T. Genine, EPS-LRMS, Celestino S. Dalumpines IV, EPS-Filipino, and Schubert Anthony C. Sialongo, EPS-LRMS, and was approved for publishing by the Department of Education Region VI - Western Visayas Learning Resource Management Section (LRMS) of the Curriculum and Learning Management Division (CLMD).

This book was also evaluated by Joven Guion, Glenn Marion Encila and Ma. Adrilyn Lacurom, and field tested by Maribeth Joting.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			May Torotot sa Saranggutan. 			 Author: Sheila Calaliman. 			 Illustrator: Hannah Hope Vergara. 			 Editor: Alice Tan Gonzales. 			 Contributor: USAID's ABC+: Advancing Basic Education in the Philippines.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Crisanto Miranda, Thirdy Miranda, Reynald Ocampo, Jose Edison Tondares, rpdo Research





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Copyright





Guide


Cover

Start of Story





