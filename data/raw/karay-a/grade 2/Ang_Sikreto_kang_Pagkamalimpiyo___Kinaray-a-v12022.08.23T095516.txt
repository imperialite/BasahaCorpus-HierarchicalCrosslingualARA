Ang Sikreto kang Pagkamalimpiyo


Srividhya Venkat




Anupama Ajinkya Apte





Pagbugtaw ni Rohan, si Brownie dayon ang ana nga ginsipal.

“Gin-una mo pa ria!” hambal ni Riya. “Pag-toothbrush anay!”





“Tamadan takun! Wara man gani naga-toothbrush si Brownie!” hambal ni Rohan.

“Iba tana maghalong ang sapat ka anda nga unto! Kita tana, kinahanglan natun mag-toothbrush kang unto para malikawan ang kagaw!” hambal ni Riya.

“Kagaw?”

“Tam-an ka gamay kag indi kitaun ang kagaw. Kun indi ikaw mag-toothbrush, matinir sanda sa imo nga baba kag mabusug ang imo unto.”

“Aguy ba!”

“Huud! Amo ria kinahanglan natun mag-toothbrush kang unto darwa ka beses kada adlaw - aga kag gabii!”

“Kataramad mag-toothbrush!”

“Dali bala Rohan. May sikreto ako...”

Nagyuhum si Rohan.





“Pamahaw run!” panawag ni Nanay.

“May dapat pa kita himuon,” hambal ni Riya. “Manghugas anay kita!”

“Wara man gani si Brownie nagapanghugas kang alima na!”

Nagkadlaw si Riya. “Bukut tana alima ang gamit ni Brownie magkaun. Kita tana, kinahanglan natun manghugas para mapatay ang kagaw.”

“Pati sa alima natun may kagaw?”

“Bisan diin lang may kagaw!”

“Aaaah-chhhooo!” Gintakpan ni Riya ang ana nga baba kag irong ka ana nga alima.

“Hala! Kuon ni Teacher, sa atun suol kita manghatsing, bukun sa alima!” hambal ni Rohan.

“Wanhaw?”

“Kay kun maghatsing kita sa alima, nagapilit rugto ang kagaw. Kun indi kita manghugas, marapta natun ang kagaw kag makatugro sakit sa iban!”





“Dya run si Germy!” singgit ni Riya nga ginalagas si Rohan ka ana nga mahigku nga mga alima.

“Yaaaaak!” singgit ni Rohan.





Gintudluan ni Riya si Rohan kang husto nga pag hugas ka mga alima.

“Bas-un ang alima kag isara anay ang gripo. Butangan kang habon ang palad, likod kang alima, kag sa tunga ka mga tudlo. Kuhap-kuhapun ka mga biyente segundos. Bunlawan, kag trapuhan!”

“Lawid ba!”

“Dumduman mo ang sikreto ko?”

Nagyuhum si Rohan.





Pagkauli sa balay, pagkatapos sipal, ginhambalan ni Riya si Rohan, “May hirimuon pa kita!”

Sunlog ka anda nga Nanay, “Masipal pa gid?”

“Marigos!”

“Nanay, wara kaw haw kamaan nga bisan diin lang ang kagaw? Indi sanda kita-on pero nagadurukut sa atun panit kag bayo!”

“Amo ria nga dapat marigos kita kada adlaw agud mapatay ang kagaw!”





“Pamubo anay,” hambal ni Nanay. “Dayon habunan ang bilog nga lawas!”

Ginakalaman si Riya kag Rohan samtang ginahabunan sanda ni Nanay.

“Pamunlaw run! Kag manarapo ka limpiyo nga tuwalya!”

“Limpiyo gid!”

“Aaaaw! Aaaaw!”

“Brownie, ikaw sunod!”





“Gusto nyo mamati kang estorya?” pamangkot ni Tatay.





“May hirimuon pa kita!” pahanumdum ni Riya.

“Manghimus!”

Nanguy-ab si Rohan. “Indi puwede sa rum-an lang?”

“Dumduman mo naayawan ikaw sagap kang bola mo kahapon? Kun nagapanghimus kita, dali lang magsagap ka mga bagay!”

“Limpiyo pa ang balay!”

“Mayad gid kamo!” malipayun nga kuon ni Tatay.

“Turog dun!”

“May hirimuon pa kami!” hambal ni Riya nga ginadapit si Rohan. "Duraun ang kagaw gamit ang amun sikreto!”

Nagtango si Rohan.





Burubhay, may nabatian sanday Nanay kag Tatay nga tono.

“Amo gali ria ang sikreto!” hambal ni Tatay. “Mag-hum kang tono samtang naga-toothbrush.”

“Pati sa panghugas kang alima!”

“Nami ria!” hambal ni Nanay.

Nasadyahan sanday Rohan kag Riya sa pag-atipan ka anda nga kaugalingun.





Kuon kang kagaw, ang higku makarilingaw!

Kuon ko, madaug ako sa toothbrush kag hugas!

Kuon kang kagaw, parigos uyang sa tiyempo!

Kuon ko, mayad gid kun hamot kag limpiyo.

Kuon kang kagaw, pabay-i ang rapta, gumon nga balay mayad sa mata.

Kuon ko, ang gamit kid-anun kag andaman, hay hulas sagapun,

manami kag matawhay sa pamatyagan!

Manami kag matawhay sa pamatyagan!

Kun ikaw natak-an, tirawi man himo ka imo nga sikreto nga kanta kag kantahun!





This book was adapted as part of the ABC+: Advancing Basic Education in the Philippines project.

ABC+ is a partnership of USAID and the Department of Education (DepEd), implemented by RTI International together with The Asia Foundation, SIL LEAD, and Florida State University.

This book was quality assured by Donald T. Genine, EPS-LRMS, Celestino S. Dalumpines IV, EPS-Filipino, and Schubert Anthony C. Sialongo, EPS-LRMS, and was approved for publishing by the Department of Education Region VI - Western Visayas Learning Resource Management Section (LRMS) of the Curriculum and Learning Management Division (CLMD).

This book was also evaluated by Amy Fe Pagunsan, Francisco Misajon Jr. and Dream Rose Malayo, and field tested by Connie Villaflor.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Ang Sikreto kang Pagkamalimpiyo (Brushing Is No Fun!). 			 Author: Srividhya Venkat. 			 Illustrator: Anupama Ajinkya Apte.

		 			 Published by Pratham Books, 			https://storyweaver.org.in/stories/7263-brushing-is-no-fun 			 © Pratham Books. 			Released under CC-BY-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-4.0.



		 			For full terms of use and attribution, http://creativecommons.org/licenses/by/4.0/

		 			Contributing translators: Jose Edison C. Tondares, Kea Chiva





Table of Contents


Page 1

Page 2

Page 3

Page 5

Page 6

Page 15

Page 17

Page 19

Page 21

Page 23

Page 25

Page 27

Page 28

Copyright





Guide


Cover

Start of Story





