A Libro Para ki Pepot


Deepanjana Pal





“Pepot! Marigos na ika.”

“Pepot! Magkaon na ika.”





“Pepot! Magluog ika sa klase!”

“Pepot! Maglunad ika sa bus!”

“Pepot! Gibuwon mo na su homework mo.”





“Sari si Pepot?”





Agko iya librong babasawon. Pirming nagbabasa si Pepot- sa

baloy, sa eskwelan, sa parke, saka sa batangan.

Binabasa niya adi ngamin kada pahina, kada libro, saka usad-usad.





“Tauno pirmi ikang nagbabasa Pepot?” unga ni Bebot.

“Mayna, magsilong na lang kitang kartun,” sabi ni Delia.





“Mas mamuya sa libro,” sabi ni Pepot. Bayda agko bilog, saka tulid na linya na nagigibo ading letra. Pag iniiba mo a mga letra,makabibilog ikang sarita.

Agko mga saritang maray, makatatawa, mamundo, saka mamuya. Pag pinag-iba mo a mga sarita, makabibilog ikang pangungusap. Pag pinag-iba mo a mga pangungusap, mabibilog adding istorya. Basawon moa

di…Whoosh! Bagana man sana ika nasa ibang kinaban.





Kindi nguwan, mamundo si Pepot. Naubusan na kaya iya sa mga librong

babasawon. Ngamin na librong naabot niya sadto library, nabasa na niya ngamin puon sa kapinunan anggan sa katapusan.





“Uno na gigibuwon ko? Uda na ako librong babasawon,” ngisli ni Pepot.





Ulat nguna! Uno kaya adto a? Nagtangad si Pepot saka nabayad

niyang buko sanang usad, darwa, kindi tulo pang bubutangan na malakapuno sa mga libro.

“Kadakol na libro!” mamuyang sabi ni Pepot sa sadiri.





Ala! Agko pa usad na problema.

Ababa iya alagad malang langkaw ku na bubutangan sa mga libro. Pauno kaya adto maabot ni Pepot?





Baka pwede iyang maggamit sa

sampayan?

Pwede man matibay na tela tanganing

makaguno? Pwede kaya su mga ulaan

saka lamesa sadto luog ku library?





Inisip ni Pepot na mas lalong makatatabang kin agko iya giraffe o

kaya kabalang o kaya sirang darwa!





Agko plano si Pepot. Binaoy niya sira Bebot saka Delia para tabangan iya. Luway-luway sirang nagguno sa lambang usad. “Bebot, mala mong gubat!” reklamo ni Delia. Sabi ko na kaya kanimo na diri mo na kaunon

su usad na puto.”

“Buko man ako,” sabi ni Bebot. “Si Pepot!”

“Shhh! Madali na,” sabi ni Pepot. Pangala, bigla sirang natumba.





AHHHHHHH!





“Uno nangyari sadi?” unga ku malang langkaw na librarian.

Ibinaba niya si Pepot. Nagdulag sira Pepot saka si Delia!

Mamundong nakatangad si Pepot sadto mga librong madali na niyang maabot.“Kaipuwan mo sa tabang?” unga ku librarian.





“Pinupurbaran ko pong magguno san butangan sa libro ta naubusan na akong babasawon,” mamundong sabi ni Pepot.

“Uno ta diri ika nagsabi?” unga ku malang langkaw na librarian.

“Basta isadi ako, diri mo na kaipuwan na magguno sa butangan sa libro. Pwede ta ikang itaas?” Piling-piling ni Pepot.





“Kukuonon ko adi, adi, saka adi!” mamuyang sabi ni Pepot.

“Dios mabalos po!” “Kuonon mo man adi,” sabi ku malang langkaw na librarian. “Ku sadit pa ako, gusto ko ading libro.”





“Sadit man ika kadto?” unga ni Pepot. “Amo, mas sadit pa ako kanimo,” sabi

ku malang langkaw na librarian. “Kinding nagdakulo na ako saka pati

man ika migdakulo man. Sa nguwan, a dapat mong gibuwon kin mag-iram ika sa libro rapuon mo sana ako ta isadi sana man ako para magtao kanimo.”





Kinding nag-iirungog raw si Pepot?” Diri, diri iya!

Ta nasa loog na iya ku kanyang libro, ku bilog, saka ku linya, letra, saka utro letra. Pangala, sarita saka pangungusap. Nguwan, usad ng istorya.





Ta kwasa agko si Pepot bagong libro.





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Belen Pili, Riema Yocampo, Vilma Cangayo, Madonna Monte, Emerlina Antioquia, Rema Montes, and Marcia V. Calleja, and was approved for publishing by the Department of Education Region V - Bicol Learning Resource

Management Section (LRMS) of the Curriculum and Learning Management Division (CLMD). The book was field tested by Salve Colocar.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			A Libro Para ki Pepot (A Book for Puchku). 			 Author: Deepanjana Pal. 			 Illustrator: .

		 			 Published by Pratham Books, 			https://storyweaver.org.in/stories/24620-a-book-for-puchku 			 © Pratham Books. 			Released under CC-BY-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-4.0.



		 			For full terms of use and attribution, http://creativecommons.org/licenses/by/4.0/

		 			Contributing translators: Maria Teresa Septimo, JOHN REYNOLD BRIOSO





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Page 18

Page 19

Page 20

Page 21

Page 22

Copyright





Guide


Cover

Start of Story





