Sa Bayan san Kamayanan kag an Alamat san Nagasarayaw na Kamot


Armand Sazon




Elbert Or





Sa taas san bundok, may usad na bayan -

An dyutay na Kamayanan.

Pero an mga nagaistar, bagan mga diyos

Kasindako san dampog an inda mga kamot.





Pag sinda nagpalakpak, nagadalugdog;

Pag nagdikit an inda kamot, pati balyena ginaanod.

Naga-istar sinda sa tuktok, pati sapat inda kaupod;

Katurutawhay, waran hutik, waran ribok.





Nagkamang paluwas san kuweba si CoVully;

Baga an multo hali sa lubungan.

An huyop niya'y korona na nagapantiok.

Hinangos mauudot, kag madulum an patalibod.





Nangarat kan CoVully an tanan;

Naghimo san higante na pandemya!

Nanlumsi an kadamuan kag nagkasarakit;

Nawar-an san mga kamanghod, naghali san matulin!





Nagtiripon an entero Kamayanan;

Naghandal, nangudog, kag pinamalhas:

"Nano an hihimoon naton? Makulong?

Hasta kita maudot, magtago kag magsirong?"





Nagtindog si Tandang Turo kag nagkanta;

Kanta na pampaturog san iloy sa inda mga bata.

"Magmata kita; magkiay-kiay, magtalibod, ilaan an hangin;

Aton dumdumon, kina-adman san Kamayanang ginpamana sa aton."





An hurutikan kag tararawa, nagin harakhakan!

Sabi, nabubuang na siguro sa kagurangan.

Naglumpat kag nagpurbar an bata na si Kingan.

"Sa hiwag san mga kamot, virus pwede pyirdihon!"





Nag-abot si CoVully, an salot,

Mabubuhay kaya sinda?

Gin-atubang siya ni Kinggan na makusog an isip kag buot;

Nagsayaw, nagkanta, si CoVully nanluya.





Sayaw san palad kag kamot;

Kakanam na sabon kag tubig.

Hugasan, lugudan

Ayaw pagtiaw-tiaw

An sakit ibitaran, virus pyerdihon;

Sayaw san palad kag kamot.





Nauy-og, nangudog si CoVully;

Mga korona'y naudong, naminhud kag natunaw.

Tuod na kapangyarihan nag lutaw;

Mga malinis na kamot an mangingibabaw.





Nagsudip kag nag-intra sa hiwag san duyan san makamangno;

Gin wasiwas, ururupod an mga kamot san lungsod.

"Adi sa aton an yabi para sa kalamidad manggana."

Myentras napyerde kag nawara si CoVully.





Sa taas san bukid may isad na baryo-

Ang baryo san Kamayanan

Nabuhay na bagan mga bathala;

Paagi san aton malilinis na kamot,

Kalaban paga pyerdihon kag aton palabawon an pagka-muot.

WAKAS





Brought to you by



Let's Read is an initiative of The Asia Foundation's Books for Asia program that fosters young readers in Asia and the Pacific.

booksforasia.org

To read more books like this and get further information, visit

letsreadasia.org.

Original Story

			In the Town of Kamayanan and the Legend of the Dancing Hands, Author: Armand Sazon. Illustrator: Elbert Or.

Published by Itch Creatives, https://www.facebook.com/townofkamayanan/ © Itch Creatives. Released under CC-BY-4.0.

This work is a modified version of the original story. © The Asia Foundation, 2021. Some rights reserved. Released under CC-BY-4.0.

For full terms of use and attribution, http://creativecommons.org/licenses/by/4.0/

Contributing translators: Enrique Villasis, Angielou Basical, Christine Dellosa, and Shirley Titong





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Copyright





Guide


Cover

Start of Story





