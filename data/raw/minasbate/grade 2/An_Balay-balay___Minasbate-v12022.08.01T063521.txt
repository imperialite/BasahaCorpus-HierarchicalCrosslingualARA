An Balay-balay


Mut Somaly




Seat Sopheap





San una na panahon, igwa san tulo na magaramigo. An balay-balay na si Gables, an ruler na si Millie kag an lapis na si Nubs. Masadya sinda na nagaurupod sa kwarto san usad na bata na babayi.





Usad na adlaw, napaliad si Millie kag nag istorya kan Nubs, “Nakikita mo ba an paibaiba na marka sa mga gilid ko?” “Ow! Kaayo-ayo la!” sabi ni Nubs. Kag an lapis nagduko para nya ini makita. Sa kita ko mas dyutay ako yana kaysa kahapon. Nano sa kita mo?”





“Gables,” sabi ninda sa balay-balay. “Nano sa pangita mo?” Naghangos kag nagkita paubos si Gables. Damo siya san pwede mahimo na dili kaya himuon ni Millie kag ni Nubs. Pero dili niya kaya magliad kag magduko pareho san ginahimo san duha, kaya dili nya aram kon nano an iya hitsura!





Damo na mga paagi an ginhimo ni Millie kag Nubs para mapasadya ninda si Gables. Ginlinis ninda an dingding kag atop. Ginpatugtug nya an iya gitara myentras nagakanta si Nubs san usad na malipay na kanta. Pero wara gihapon sin nangyari.





Nag-istoryahan si Millie kag si Nubs. “Mamundo si Gables,” an sabi ni Millie.

“Kay nano kaya?” “Siguro mamundo siya kay dili niya makita an iya sadiri kun nano an iya itsura,” sabi ni Nubs. “Tama!” sabi ni Millie. “May aram ako kun nano an aton hihimuon!”





Ginkadto ninda si Gables kag ginsabi kun nano an iya itsura. Ginsabi ni Nubs na igwa siya san atop na hugis trayanggol, ibig sabihon igwa san tulo na kanto. Ginsabi man ni Millie na igwa siya san mga hugis na pahilaba na amo ini an iya mga dingding. Pero dili pa gihapon ni Gables makita an iya itsura, kaya namundo sya.





Naka-isip sin bag-o na ideya si Millie kag Nubs. Naghali sinda kag san pagbalik may dara na sinda na dyutay na bilog na espiho. “Kitaa!” an sabi ninda. “Yana nakikita mo na an imo sadiri?” Pero dyutay an espiho, kaya dili pa gihapon nya makita an iya sadiri.





May naisip naman na bag-o na ideya si Millie. “Aha! sabi nya. “Idrowing naton an itsura ni Gables!” “Sige!” sabi ni Nubs. “Pero dili ako matibay magdrowing san tadong na linya.” “Makabulig ako sina. Bulig kita pagtrabaho!” sabi ni Millie.





Naghigda si Millie sa papel, kag nagdrowing na si Nubs san tadong na linya sa gilid nya. Pagkatapos, nagdrowing pa sinda san duha pa na linya, hasta na nakahimo sinda san usad na hugis trayanggol. Kapareho san atop ni Gables!





“Katahom!” sabi ni Millie. Yana mahimo naman kita san mga parihaba para sa pader sa atubangan na pader. Pagkatapos, madrowing kita san gamay na parihaba para sa pwertahan, kag dyutay na kwadrado para sa bintana.”





“Abadiw!” sabi ni Nubs. “Kamayo na siya ni Gables!” “Amo ngani,” sabi ni Millie, “pero igwa pa san kulang.”

“Aram ko na!” sabi ni Nubs, kag nagdrowing siya san bilog sa taas san balay.

“Amo ina!” sabi ni Millie. “Kulang sin adlaw!”





Malipay na naglumpat sinda Millie kag Nubs palapit kan Gables, dara an drowing. “Kita-a, Gables!” sabi ninda. “Kita-a ini na balay, an trayanggol na atop, an parihaba na pader, an dyutay na parihaba na pwertahan, kag an kwadrado na bintana. Ikaw ini!” Sa kauna-unahan na pangyayari tuna san siya pagmundo, nagtawa si Gables. “Amo ba?” sabi niya. “Irog sana an itsura ko?” “Ikaw ini!”sabi ni Millie. “Kag nag butang pa kami san adlaw!”sabi man ni

Nubs.





Grabe an pasalamat ni Gables na balay-balay sa litrato. Kag sinda na tulo naging malipayon hasta nalang.





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Juancho P. Azares, Gladys Judd D. Perez, and Jinky S. Paniza, and was approved for publishing by the Department of Education Region V - Bicol Learning Resource Management Section (LRMS) of the Curriculum and Learning Management Division (CLMD). The book was field tested by Via Lily de Castro.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			An Balay-balay (The Dollhouse). 			 Author: Mut Somaly. 			 Illustrator: Seat Sopheap.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Enrique Villasis, aimee rivera, Alma Lacson





Table of Contents


Page 1

Page 2

Page 3

Page 4

Page 16

Page 19

Page 22

Page 25

Page 28

Page 31

Page 34

Page 37

Page 40

Page 45

Page 47

Copyright





Guide


Cover

Start of Story





