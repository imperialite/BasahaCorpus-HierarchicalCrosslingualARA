May Torotot sa Kalubihan


Sheila Calaliman




Hannah Hope Vergara





Si Tikboy an anak ninda Tatay Kanor na usad na parauma kag ni Nanay Auring na pagahimo sin silhig na gihay. Nagaistar sinda sa halayo na lugar san Sitio Kalubihan kun kaya minsanan lang sinda kun makakadto sa lungsod.





Usad san adlaw antes magbag-on tuig, gindara si Tikboy san iya ama kag iloy sa merkado agod mamakal san mga kinahanglan ninda na gamit sa balay.





Mientras nagatalibod sinda sa merkado, nakit-an ni Tikboy an sadi-sadi na kanaman. May nabatian siya na tunog na nagpalingi sa iya: usad na torotot na ginahuyop san nagabaligya.

"Noy, gusto mo?" sabi san nagabaligya. "Porbaran mo, Noy." Kag gintunol niya ini kan Tikboy.





Ginkita ni Tikboy an iya ama kag iloy na bagan nagahingyo na bakalan siya sin torotot. Pero may ginhutik an iya iloy sa iya. "Tikboy, sa sunod na la kita mabakal sin torotot. Basi pan-o kulangon an aton kwarta na pampamasahe pauli."

"Ompo, Mama," dayon na sabat ni Tikboy na nagapugol san pagtangis. Pahali na sinda sa tindahan pero dili gihapon nahahali an pangita ni Tikboy sa tindahan san torotot.





San pauli na sinda, naagihan ninda an mga kabataan hali sa kapihak na baryo na nagakasadya mientras nagaparasapasahan san bola ni hinimo hali sa dahon san lubi.

"Pa, diin po kaya ninda ginbakal an inda kanaman?" hunga ni Tikboy.

"Kay nano, Tikboy, gusto mo ba san sugad sana na kanaman?" an hunga ni Tay Kanor.

"Ompo tani, Pa, pero mas gusto ko po tani gayud idton kanaman na nakita ko sa lungsod. Idto po na nagatunog, Pa. Gurugusto ko po an tunog sadto," sabat ni Tikboy.

"A, an torotot?" nakahiyom na sabat san ama.





Pag-abot ninda sa balay, insigida nagpaaram si Tikboy sa iya mga ginikanan na makikanam anay siya sa iya mga amigo na inda katakin san balay. Malipay na gin-istorya ni Tikboy sa mga kakanam nya an mga kanaman na nakita nya sa baryo.

"Sira igwa man kita san mga kanaman na pareho sadto, hano?" sabi san usad sa mga kakanam ni Tikboy.

"Sabi ni Mama, babakalan nya daw ako pagbalik namon didto sa baryo. Sige lang, papahuramon ko kamo sadto na kanaman kun makabakal na kami," pangako ni Tikboy.





Halapit na mag-gab-i san nag-uli si Tikboy. Nakit-an niya an iya iloy na nagagakot san silhig sa inda balay. "Nay, hain si Tatay?"

"Nagakuha na san tuba an Tatay mo kay paggab-i na," sabat ni Nanay Auring.

Ginkadto ni Tikboy an ama. "Tay!" siyak niya sa ama.

"Anak, adi ako sa ibabaw san lubi," sabat ni Tay Kanor. Sa iya paglusad, may dara-dara na si Tay Kanor san dahon san lubi. "Kadi ka, mag-uli na kita," sabi ni 'Tay Kanor.





"'Tay, nano an hihimuon mo sa dahon san lubi?" nangangawa na hunga ni Tikboy.

"Pag-abot naton sa balay, ipakita ko sa imo," masadya na sabat ni 'Tay Kanor.

Pag-abot ninda sa balay, dayon na ginparatupi ni 'Tay Kanor an dahon san lubi. Nagdarako an mga mata ni Tikboy san makit-an niya na naging bola an mga dahon na ginparatupi san iya ama.

"Kaguruganda man sani, 'Tay."

"Anay pa ha, may usad pa ako na hihimuon, anak," sabi ni 'Tay Kanor.





Nag-utod san usad na halip-ot na dahon si 'Tay Kanor kag ginpilo ini. Ginpuruputan niya ini san usad pa na dahon hasta na nagdako an hugis na bilog sini kag bago tinusukan san tukog sa punta.

"Adi na, anak. Natapos ko na an usad," sabi ni 'Tay Kanor mientras ginatunol niya an dahon san lubi kan Tikboy.

"Nano po ini, Tay?" hunga ni Tikboy.

"Huyupan mo," sabi san iya ama.





San ginhuyupan ni Tikboy an ginhimu san iya tatay, nagtunog ini. An tunog kapareho san torotot sa merkado. Lipay-lipay gayud si Tikboy. 'Tay, kapareho po gayud an tunog sani sa torotot didto sa banwa.! May torotot man gali sa kalubihan?"

"Oo naman anak, may bola pa ngani. Aram mo, damu-damu pa an pwede mahimu sa dahon san lubi," dagdag ni Tay Kanor.

Nagpalakpak si Tikboy sa sobra nya na kalipay. "'Tay, tukduan mo po ako para may kanaman kami san mga amigo ko."





San sumunod na adlaw, gintukduan ni Tikboy an iya mga kakanam paghimo san torotot parehos san gintukdo san iya ama. Damo na mga torotot an inda nahimoan kag inda ini ginpanghatag sa inda mga katarakin na balay.





Malipay na ginsugat san mga taga Sitio Kalubihan an bag-on tuig. Makusog na nababatian hasta sa katakin na sitio an tunog san mga torotot na ginhimo hali sa dahon san lubi .





Brought to you by



Let's Read is an initiative of The Asia Foundation's Books for Asia program that fosters young readers in Asia and the Pacific.

booksforasia.org

To read more books like this and get further information, visit

letsreadasia.org.

Original Story

			May Torotot sa Saranggutan, Author: Sheila Calaliman. Illustrator: Hannah Hope Vergara.

Published by The Asia Foundation - Let's Read, https://www.letsreadasia.org © The Asia Foundation - Let's Read. Released under CC-BY-NC-4.0.

This work is a modified version of the original story. © The Asia Foundation, 2021. Some rights reserved. Released under CC-BY-NC-4.0.

For full terms of use and attribution, http://creativecommons.org/licenses/by-nc/4.0/

Contributing translators: Enrique Villasis, ARIEL T. OLIMBA, Froilyn Ancajas, Angielou M. Basical, JOCELYN DELLOSA, France katrina Basical, and The Busy Pinoy Mom





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Copyright





Guide


Cover

Start of Story





