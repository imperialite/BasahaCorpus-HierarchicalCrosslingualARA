Si Pogi, Si Pogs Kag An Tora-tora


Bryan C. Rubio




Valdemar Avisado





"Yehey" an siyak san kugita na si Pogi. Matulin an pagkamang ni Pogi sa mapula na korales san dagat sa Palumban kag ginasundan siya san usad pa na kugita na si Pogs.





"Pogi, udong na. Ayaw dida pag kanam."





Waran nahimo si Pogi kag ginsunod na lang si Pogs. Magmanghod si Pogi kag si Pogs. Wara na sinda san mga ginikanan kaya an magurang na si Pogs nala an pirmi nasusunod. Dili niya puwede suwayon an iya magurang na si Pogi.





"Ayaw pagkada dida. Ayaw pagkadi didi. Ayaw paghawida ina. Tanan bawal." Kaya pirmi si Pogi nakakusmod.





Myentras an magmanghod nagapasyar sa mapupula na korales, bigla nakaisip san plano si Pogi.





"Pogs, magpiong-piyungan kita. Ako an mahanap sa imo. Pag nakita kita, ikaw an magahanap san kasag na aton kakaunon, pero pag dili, ako an mahanap san kasag." Agyat ni Pogi.





Nagtago sinda na duwa. Insigida nagtago si Pogs sa mga korales. Kag gin-irog ni Pogi an kolor san baybay.





"Makadulag na ako kan Pogs."





Dugay na naghulat si Pogs kan Pogi. San mabadli na, naglabas siya sa iya ginataguan pero wara na niya nakita si Pogi.





"Pogi, hain ka na? Kagaina pa ako nagahulat sa imo. Dili mo man ako ginahanap. Ikaw na ang magkuha san aton makaon." Pero wara gayod san may nagsabat kan Pogs. Naglangoy gali paharayo si Pogi. Nakaabot siya sa madinghot na parte san dagat.





Sa tunga san kadinghutan, may igwa san dako kag mataba na kasag. Insigida ginpuruputan ini ni Pogi san iya mga gaway. Nasundan gali siya ni Pogs.





"Pogi, buhian mo ina, tora-tora ina!"





Ginbutong na si Pogi san tora-tora.





Nagpiyong si Pogs. Nagtangis si Pogi myentras ginabutong pataas san tora-tora. Nawaraan na sin paglaom si Pogs na makabuhi pa ina sa tora-tora kay amo man an nangyari sa inda ginikanan.

Matahom, makintab kag mapula an kolor sa tora-tora kaparehas san hitsura san kasag na paborito kaunon san mga kugita. Ginabutong sani pataas san dagat an mga kugita kag dili na ini nakapanbalik pa.





"Ginpromiso ko sa akon sadiri na protektaran ko an amon manghod kontra sa mga tora-tora, pero wara akon nahimo."





Nagtalikod si Pogs kag nagbalik pakadto sa mga korales.





"Pogs! Pogs!"

Paglingi ni Pogs, nagalangoy na si Pogi paapiki sa iya!





"Pogs, kahuna ko gayod kasag idto, maayo lang kay nakatakas ako. Tuna niyan masunod na ako saimo." Tika tangis na sabi ni Pogi.





"Pogi, amo idto an tora-tora na kamayu san kasag, amo idto an nagkuha kan Nanay kag Tatay. Kaya pirmi ta ikaw ginasaway kay habu ko na mairog ka sa inda."





Ginkupkupan ni Pogs an iya manghod kag upod sinda na naglangoy pahilayo sa tora-tora.





Wakas





Brought to you by



Let's Read is an initiative of The Asia Foundation's Books for Asia program that fosters young readers in Asia and the Pacific.

booksforasia.org

To read more books like this and get further information, visit

letsreadasia.org.

Original Story

			Si Pogi, Si Pogs saka an Tora-tora, Author: Bryan C. Rubio. Illustrator: Valdemar Avisado.

Published by , https://letsreadasia.org © . Released under CC-BY-NC-4.0.

This work is a modified version of the original story. © The Asia Foundation, 2021. Some rights reserved. Released under CC-BY-NC-4.0.

For full terms of use and attribution, http://creativecommons.org/licenses/by-nc/4.0/

Contributing translators: Enrique Villasis, Ronavie Espinosa, and REAN MIJARES





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Page 18

Page 19

Page 20

Page 21

Copyright





Guide


Cover

Start of Story





