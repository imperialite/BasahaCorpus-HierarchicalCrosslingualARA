Siyentista: Doktor Firdausi Qadri





Isi mo raw na puydi kang maging detektib kin mga ilang? Puydi kang mag-imbestigar kin mga kriminal na bayrus gamit a mikroskopyo saka mag-anap kin paagi ta nganing mapundo sinda.&nbsp;Immunology&nbsp;a baoy ka pag-adal kun pauno nilalabanan ka kanatong awak a ilang. Usad si Doktor Firdausi Qadri na&nbsp;Supergirl&nbsp;na nagtatrabawo ta nganing malabanan a bakterya na diri maglakop.





Ku igin pa si Firdausi, gusto niya a pag-adal kin siyensya—kaya man ginibo niya! Pero ku siya estudyante pa sana, nabayad niya su kasakitan na gibo ku panawon kin Liberation War saka kun gaumno kapaspas maglakop a mga delikadong ilang na puyding makuko sa tubig. Ku mga panawon na adto, uda siya ibang ginigibo kundiri magparaadal sana kin magparaadal saka magparagibo sa bandera gamit a mga lumang bado para sa bagong nasyon ka Bangladesh. Diri nag-uban, nagpadagos siyang magparagibo kin mararay na bagay para sa kanyang nasyon.





Gusto sa maray ni Firdausi na magparabayad kin mga nag-iibot-ibot na&nbsp;cell&nbsp;gamit a kaniyang mikroskopyo. Nakakuko siya kin iskolarsyip sa UK saka nagtrabawo sa usad na malakabagong laboratoryo na kun sari siya nagpoon mag-eksperimento saka magdiskubre kin mga bagong bagay. Pakatapos niyang mag-adal, diri na nagsayang pa kin oras si Firdausi: nag-impake siya tulos ku kaniyang mga gamit saka nagpauli pabalik sa kanda—agko pa trabawo na kaipuwan na tapuson! Nagpoon magtrabawo si Firdausi sa International Centre for Diarrhoeal Disease and Research, Bangladesh (ICDDR,B) kun sari niya pig-imbestigaran a kolera, usad na malakapesteng ilang na nakukuko sa tubig saka talagang pasakit sa rinibong tawo kada taon.





Arog ka usad na detektib, pig-imbestigaran niya a bakterya, a iwag kadi saka a kustomre. Gusto niya na buko sanang masusog a pinagpupuunan ka ilang, kundi pati naman mabulong saka talagang mapundo adi. Gusto niyang makagibo kin barato, pasil na gamiton saka darawon na bulong. Sa pirang beses niyang pagporbar, nakuko man diyaday ni Firdausi su gusto niyang mangyari: baratong bulong na puyding tumaron ta nganing mapugulan a pagluyap ka kolera. Talaga man nanggad na dakulong tabang a naturan na adi sa milyon-milyon na tawo!





Nag-ako si Doktor Firdausi Qadri kin maniba-ibang onra sa luwas ka kaniyang nasyon, arog ka kabangang milyon na&nbsp;euro&nbsp;na idinonar para sa kaniyang sadiring laboratoryo. Siya a pinakaunang babayi saka pinakaunang Bangladeshi na nag-ako ka onrang adi. Pinagkukumbensir ni Firdausi a mga babayi na kaya man nirang maging siyentista na arog niya! Kin susumaron, kaya man talaga ka mga babayi na maggibo kin maniba-ibang magagayon na bagay. Amo adi a kandang&nbsp;superpower!&nbsp;Dawa uda si Firdausi kin bulong para sa ngamin na ilang, agko siya pirming paagi ta nganing malagpasan a uno man niyang pag agiyan: kusog kin bobooton! Kun kita agko kadi, posible a ngamin!





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Siyentista: Doktor Firdausi Qadri (The Scientist: Dr. Firdausi Qadri). 			 Author: HerStory Foundation. 			 Illustrator: Saiq’a S. Chowdhury, সায়িকা এস চৌধুরী. 			 Editor: Anita Amreen, Tairan Razzak, Katerina Don, Zareen Mahmud Hosein.

		 			 Published by , 			https://www.letsreadasia.org 			 © . 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, #_published_year_#. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Ejay Barcinilla





Table of Contents


Page 1

Page 2

Page 3

Page 4

Page 5

Copyright





Guide


Cover

Start of Story





