An Handom san Paradisenyo


Kyle Barker


The Asia Foundation - Let's Read


Kunthea




Youn Sokhoeut





Nagsulod si Akara sa kwarto ninda san iya lola kag naghigda sa katre. Wara’n kabuhay-buhay an inda balay. Wara san masadya na kolor kag magarbo na

mga gamit. Naisip nya na pwera sa iya, wara na sa inda pamilya san maaram magdekorar. Gusto nya na pagandahon an inda balay pero habo san iya

ginikanan. Makamumundo man.





Nagsulod an iya lola kag ginkaistorya si Akara. “Aram mo, dili gayud pwede na basta mo na la labtan an gamit san iba na tawo, Akara.” “Pero Lola, maaram ako kun papan-o pagandahon an inda gamit. Mas matahom an taxi ni Papay kun igwa sya san stuffed toys sa bintana. Naiila man sya sa mga bituon kaya mas maiila sya kun may mga nagakintab sa dingding. Kag si Mamay pirme nagaistorya san adlaw. Pero dili ko maintyendihan kun nano kay habo nya san dako kag dulaw na bilog na ginkurit ko sa kisame.”





Nakahiyom si Lola, “aram mo, nadumduman ko sa imo an anak san akon amiga, si Tita mo Mila, san dyutay pa sya. Usad na sya na paradisenyo sugad. Si Tita mo Mila an nagabuot kun diin ibubutang an mga pader, bintana kag gamit sa usad na building para matahom kag mahayahay an pamatyag san mga tawo pagsulod ninda. Parte ini san trabaho san paradisenyo.”“Wow,

kaganda pamation,” an sabi ni Akara.“Kisira mahimo ko man ina.” “Kitaon ta kun makakadi si Tita Mila mo,” sabat ni Lola.





Katapusan san semana, nagkadto si Tita Mila kanda Akara para makiinom san tsa. Insigida ginsabi ni Akara an iya plano kan Tita Mila. “Una, putuson ta

tanan san dulaw na laso kay para sa akon an dulaw an pinakamatahom na kolor sa kinab-an. Pakatapos, butangan ta san pula na kampanilya. pakatapos...” “Wow,” sabat ni Tita Mila.“Baga’n kabag-o sana na ginaisip mo. Nano an dedekoraran mo?” “An kusina san akon iloy!” siyak ni Akara. “Kag kita na duha an magadekorar sa sala. Damo ako san matahom na ideya.”





Ginpamatian ni Tita Mila an tanan. “Naila ako san imo imahinasyon, Akara. Usad ina na importante na talento san paradisenyo!” istorya ni Tita Mila. “Pero an una na dapat aramon san paradisenyo parte sa iya trabaho kun kanin-o sya maobra kag kun nano an gusto sani na tawo.”





Napaingkod si Akara sa iya ingkudan. “Naghabo na an akon iloy. Dili nya gusto an akon mga ideya.” “Sigurado ako na gusto san imo iloy an imo mga ideya. Kaya lang daka dili pa amo an iya kinahanglan.”





Nag-apiki sa inda si Lola. “Aram nyo, naisip ko lang, baga’n kinahanglan na ayuhon an aton kwarto. May kilala ba kamo na paradisenyo na pwede makabulig?” Nagdako an mata ni Akara. “Lola, pwede ba namon patahumon ni Tita Mila an aton kwarto?” Naghiyom si Lola, “kanin-o pa ba ako makumpyansa kundi sa mga matibay na paradisenyo la!”





Nag-una si Akara sa kwarto kag nagpreparar na magsurat. “Nano an gusto mo mangyari sa kwarto Lola,” hunga ni Akara. “Gusto ko na mas magpawa an kwarto,” sabat san lola. Ginkita nya an palibot san kwarto kag nakit-an nya an masamok na libro sa lamesa, “kag dili masamok.”





“Pwede ta padakuan kan papay an bintana kag magbakal kita san bookshelf sa tindahan,” insigida na sabi ni Akara. Ginkita ni Lola an dyutay na buldyar na surudlan san iya ginatipon na kwarta. “Matahom ina Akara, pero dili man kita pwede maggastos san dako.” “Makipag-istoryahan ka sa mga tawo kag magkuha ka san inspirasyon,” dagdag ni Tita Mila. “Basi mangarat ka sa pwede mo mahimo na dili na kinahanglan mag-bakal san mga bag-o na bagay.”





Kinagab-ihan, nagtuna na si Akara paghanap san inspirasyon. May nakit-an sya na luma na kaha, usad na hawla, kag mga daan na yamit. “Papay, pwede ko po kaya ini magamit para patahumon an amon kwarto?” “Sige,” sabat san iya ama. “Pwede ko himuon an mga kaha magin bookshelf kag pinturahan mo na la.”





Pero dili aram ni Akara kun pan-o nya mahimo na magpawa an kwarto.

Gin-ayuan nya san suhestyon an iya iloy. “Igwa kita san luma na espiho sa aparador. An bati ko nakabulig an espiho para magpawa an kwarto kag

maghalapad kitaon.”





Pagkapira kaadlaw, nakaistoryahan ni Akara si Tita Mila. Ginsabi nya an iya mga nahanap. “Ina na mga kaha kag espiho pwede mo na gamiton pagtuna. Pwede mo pa iharayo an katre sa bintana para magsulod an pawa kag magtama sa salog,” sabi ni Tita Mila. “Magigin mahayahay sana an kwarto!” sabat ni Akara.





“Katahom! Importante para sa usad na paradisenyo na isipon kun nano an mababatyagan san tawo sa sulod san kwarto. An masunod mo na himuon, mapakita mo sa imo kliyente kun nano an plano mo agud makasabi sya kun

uyon sya bag-o mo matunaan an trabaho,” sabi ni Tita Mila.





“Pwede ko po ba idrowing para makita ni Lola kun nano an akon hihimuon?” hunga ni Akara. “Amo ina an dapat na himuon san usad na propesyunal na paradisenyo. Nagagamit kami san program sa computer para magdrowing san mapa kag disenyo. Plano an tawag namon dida,” an sabi ni Tita Mila.





Ginpakita ni Akara sa iya Lola an iya plano kag gin-esplikar na an pagbalhin san katre na makapahalapad pa sa kwarto kun kitaon. “Gurugusto ko ina! Matibay ka na! Magagamit mo pa lugod an kaha kag espiho. Ipadayon mo ina!”sabi san iya lola.





Nag-obra na sinda Akara kag Tita Mila.





Ginpasulod na ninda sa kwarto si Lola pakatapos ninda. “Imuklat na po an imo mata!” makusog na sabi ni Akara.





“Kaguruganda! Amo ini an akon handom, mas mapawa kag mahipid,” istorya ni Lola. “Pero may kulang.” Nalipong si Akara. “Nano kaya an kulang?”





Ginkuha ni Lola an dulaw na yamit sa aparador kag ginsab-it ini sa bintana.

“Kumpleto na!” sabi ni Akara sabay kupkop sa iya lola. “Matibay na kapartner,” dagdag pa ni Tita Mila. “Ginaomaw ko ikaw para sa imo una natrabaho.”





“Katahom kitaon san kwarto,”sabi san iloy ni Akara na napaudong para umawon aninda trabaho. “Nano naman an imo hihimuon para sa sunod mo na

proyekto, Akara?”





Suportado san SMART Axiata





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Henche G. Cañelas, Mary Grace V. Delos Santos, Mary Joy M. Romero, and was approved for publishing by the Department of Education Region V - Bicol Learning Resource Management Section (LRMS) of the Curriculum and

Learning Management Division (CLMD). The book was field tested by Lowelyn Chiang.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			An Handom san Paradisenyo (A Designer's Dream). 			 Author: Kyle Barker, The Asia Foundation - Let's Read, Kunthea. 			 Illustrator: Youn Sokhoeut.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Enrique Villasis, ARIEL T. OLIMBA, JOCELYN DELLOSA, France katrina Basical, The Busy Pinoy Mom





Table of Contents


Page 1

Page 2

Page 3

Page 4

Page 5

Page 6

Page 7

Page 25

Page 28

Page 31

Page 34

Page 37

Page 40

Page 43

Page 46

Page 49

Page 52

Page 55

Page 58

Page 61

Page 64

Page 66

Page 68

Copyright





Guide


Cover

Start of Story





