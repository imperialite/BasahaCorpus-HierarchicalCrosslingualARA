Lights! Camera! Action!


Tassaya (Toffy) Charupatanapongse


The Asia Foundation - Let's Read





Diri makapagdesisyon si Aya kin aring medyas a gagamiton ku ramrag na adto, kaya pinirong na sana niya su mata saka nagpili sa usad na padis. Resulta, su nakaptan niyang padis, medyas ku kauriyan niyang ngod na bagana kuneyo!

“Kasusupog kadi, naisip niya. “Baad uda

makamangno.”





Pag-abot ni Aya sadto lamesa niya, ipinaipit niya su bagana kuneyo niyang medyas sa irarom ku ulaan niya tanganing uda kadto makabayad. Nag-upak si Titser San. “Magtuninong kamo mga igin. Oras na para

ka sunod ninyong report assignment.” Namumuyang innula sa tanos si Aya. Gusto niyang maisiyan su mga pinakabagong report topic, a paggibo sa research, saka a pagsurat.“Nguwan na semana agko kita gigibuwon na naiiba,” pagpadagos ni Titser San.

“Miggibo kita sa mga atlukot na video imbes na mga report. Makatutuod kamo na magin mga media producers!”





Mamuyang nagsirilungan sira Aya, mga amigo saka amiga niya. Diri pa sira nakagigibo sa mgavideo!

“Uno a tema?” unga ku usad na estudyante.

“Pauno ninyo mapapakaray a kanatong eskwelan?” simbag ni Titser San abang nagsusu-rat iya ku tema sa pisara. ”Magin creative kamo! Pumili kamo sa bagay na agko kamo pagmakulog saka ipabayad ninyo kin

tauno yan ta importante!





Nagpuon tulos su klase sa pagtao ka kandang mga ideya lambang usad. “A gigibuwon ko kin tauno ta uda kita dapat uniporme sadi eskwelan,” sabi ku usad niyang amigo. Rugang man ku usad, “A gigibuwon ko kin tauno ta kaipwanan ta a chocolate milk sa uroaldow!”





Nag-irungog si Aya sadto mga amigo saka amiga niyang nag-uusip manungod ku mga kaisipan nira. Kadakol na mga posibilidad. Pauno iya migdesisyon?





Ku nag garalinan na, nagpatagak si Aya. “Eksayted ako na makagibo sa video,” sabi niya ki Titser San. “Kindi kadakol ko bagang naiisipan

na ideya.” “Maganting a mga kaisipan,” simbag ni Titser San.

“Nagpapabayad sana na kadakol mong gustong sabiyon! Mag-isip ika na arog sa usad na media producer - siisay a mga migsilong kanimo?





“Ika saka su ibang mga estudyante,” sabi ni Aya.

“Tama ,” tawa ni Titser San. “Uno baya a pigkakainteresan ta ngamin, kaiba na ika?” “Siguro bawasan a assignment?” ngasa ni Aya.





Nagtawa si Titser San saka nag-uyon ta a gustong sabiyon kan mababawasan a trabawo niya! Pero kaipwanan man ni Aya na makusog a pagmati manungod sadto tema. Pinarumrom lugod niya si Aya na a pagigin maray na media producer pareyo sana ka pagigin maray na report writer. Kaipwanan ni Aya a pinaka ideya saka mga detalyeng migsuporta sadto pinaka ideya.





Kinagab-iyan, nag-agi-agi si Aya palibot sa mga pag-abayan nira abang nag-iisip manungod ku kanyang proyekto. Namumuya iyang maparong su mga masisiram na pagkaon na pigluluto ku mga tawo para sa pang gab-iyan. Nagpundo iya sadto baloy ku amiga niyang si Lina. “Manungod sa uno a gigibuwon mong video?” unga ni Aya.

“Dapat tawan kita sa isnakan ka eskwelaan bago kita magluog sa klase,” simbag ni Lina.





Nasabuot ni Aya na dapat iya na kintana nakaisip kadto. Padagos ni Lina, “Inaandal ako ta kawasang uda ako magayon na Kamera. Pero sabi ni Mama mas importante kuno a istorya kaysa sa mga gagamiton na kasangkapan, saka pwede ko kunong gamiton su kamera ku cellphone niya.” Di pa ngani naiisipan ni Aya kin pauno iya migbidyo! Kaipwanan niyang pag- isipan tulos su nabilog niyang ideya.





Kinaudmaan, naaandal pa nanggad si Aya manungod sa gigibuwon niyang video. Sadto quadrangle, su mga estudyante pati su mga maestra saka maestro nangangayamon sa salbudan, nagtataraw-an saka nagdadalagan palibot bago magklase. Abang nagmamasid si Aya, napaisip iya manungod ku mga maray na tawo na parte ka kandang eskwelan.





Inibanan iya ku amiga niyang si May.

“Uno a gigibuwon mo para sadto video mo?” unga ni Aya.

“Gusto ko a kada estudyante agko sadiring kompyuter!,” galagang sabi ni May.





“Nagplano na kami kaiba si Papa ku sugab-i,”

padagos pa ni May.

“Isinurat ko na kin sari saka uno a mga ibubutang ko sa kada parte. Migpuon na ako nguwan!”

“Diri pa man naiisip ni Aya na magplano ku video

niya. Uda pa iya naiisipan!”





Ku apon, naririsa ni Titser San na namumroblema na si Aya. “Kadakol kong gigibuwon,” sabi ni Aya. “Kaipwanan kong planuwon a mga shots ko saka uramon su cellphone ni mama para makapag-video ako.” “Pwede mo man pati gamiton a cellphone nganing pakarayon a video mo.”Rugang pa ni Titser San.

“Editing! Di ko pati yan naisipan. Saka uda pa

ako kan naiisipan!”





Abang nag-aagi pauli si Aya kadtong aldow na adto, determinado iya na makapili na sa ideya. Nagtagasilung-silong iya sa palibot, Nabayad niya su mga barkada na naglalabos, si Titser nagkakaway, maski su mga aso galin sa mga piglulutuan. Bigla niyang naisipan! Isi na ni Aya kin manungod sa uno a gigibuwon niyang video.





Ku gab-ing adto, nagpuon si Aya na pasunod-sunudon su kanyang ideya. Inuram man niya su cellphone ni Mama niya saka nag-interbyo sa mga pag-abayan nira.





Ku sumunod na aldow, nag-abay iya ki Mama niya saka inusay na su video niya, na baga naman sana iya media producer!





Innabot man nanggad su aldow na kaipwanan na ni Aya na ipabayad su video sadto kanyang mga kaklase. Inaandal na pinindot ni Aya su play button.





Ipinabayad sadto video su mga barkada, maestra saka pag-aabayan ni Aya. Ipinabayad man sadto su masisiram na pagkaon na pinagluluto! “Mapapakaray ko a kanatong eskwelan sa paagi ka pagkaon na isi ko na importante ka kada usad kanato. Dapat sana na magkaagko kita sadi eskwelan mga pagkaon na pwedeng iiras sa lambang usad!”





Ipinabayad man sa video ni Aya kin gaumno kagalaga adtong mga maestra, mga estudyante, mga pamilya saka kandang pag-abayan na magkaiibang nagkakaon, nakakapagpakusog sa usad na komunidad. Nagtatao man adi sa kamuy-an sa lambang usad.





“Malang gayon, Aya!” sabi ni Titser San, abang nakatawa sa mga kaklase niya na nag-uurupa-kan. Ngamin sira kumbinsido na magayon adtong kaisipan, lalo na ta alop na sira ngamin!

“Siguro kaipwanan ta nang magtao sa petsa ka karaunan ta,” sabay kindat ni Titser San. Nagtawa si Aya. Namumuya iya na nakumbinsi niya su mga tawo kadtong kaisipan niya pero iniisip na tulos niya a sumusunod niyang tema

na gigibuwon sa video.





Suportado sa Smart Axiata





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Salvacion Magistrado, Franlie Ramos-Corporal, Ma. Elizabeth Lagatic, Amie Bolalin, and Joanne Gariplan, and was approved for publishing by the Department of Education Region V - Bicol Learning Resource Management

Section (LRMS) of the Curriculum and Learning Management Division (CLMD). The book was field tested by Danica Jane Fuentes.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Lights! Camera! Action!. 			 Author: Tassaya (Toffy) Charupatanapongse, The Asia Foundation - Let's Read. 			 Illustrator: .

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Gigi V. Severo, Kent Patrick De Lima, Kharl Requinala, Kharl Vincent C. Requinala





Table of Contents


Page 1

Page 2

Page 3

Page 4

Page 5

Page 6

Page 7

Page 25

Page 26

Page 29

Page 34

Page 35

Page 38

Page 41

Page 46

Page 49

Page 52

Page 55

Page 56

Page 61

Page 62

Page 66

Page 67

Copyright





Guide


Cover

Start of Story





