An Misteryoso na Suba


Rin Chhoum Povnika




ឡម ភីរៈ





Matahom kag kalmado an misteryuso na suba halapit sa Baryo Binatog. Matugnaw kag mapresko an tubig sani. Amo ini an ginakuhaan san mga tawo san malinis na tubig kag pagkaon. Amo man ini an inda agihan para makaabot sa iba na lugar.





Sani na baryo nagaistar an pamilya ni Tiday na parapangisda. Sya an espesyal na amiga san suba na uruadlaw nagakarigo kag nagakanam kaupod san iba na bata.





May mga tawo man na ginagamit an suba sa iba na paagi. Nagalimbas sinda san oro kag inda ini ginabaligya. Nagresulta ini san pagakaigwa’n ati na ginatapok san mga taga-baryo pakadto sa suba.





Usad na adlaw, myentras nagakaranam an mga bata sa suba kaupod si Tiday, may nabahuan sinda na malain. “Nano ina kay kabaho?” hunga ni Tiday. “Kag hain an mga isda?” siyak san mga bata.





Bigla nangaratol an panit san mga bata. Nagpirit sinda maghaw-as pero ginatama sinda san daragko na balod san suba. “Humali kamo sa agihan ko!” siyak ni Balod. “Nano an nangyari amigo? Nano an nangyari sa imo?” hunga ni Tiday. “Dili na ako an misteryuso na suba na kilala mo! Kun dili kamo magharali, dadakupon ko kamo,” an siyak ni Balod.





Dumako-dako an tubig sa suba kag nagragasa na nagadaguhob pakadto sa mga bata. Maayo nalang kay nakahali dayon sinda. Ginbuligan sinda san inda mga ginikanan kag ginbuno an nagaragasa na tubig.





Pero mas lalo naurit an suba. Sinira sani an mga atop san kabalayan kag ginkalat an mga basura sa entiro lugar.





Dili nagdugay, nagbaba na an tubig pero dako na parte san baryo an nasira. Dili na ligtas inumon, gamiton sa pagluto kag pagkarigo an tubig. Nagatuna na man pagmasakit an mga tawo. Naghuna-huna si Tiday kun pan-o sya makabulig sa iya baryo. Pan-o kaya nya magigin amigo utro an suba?





Mahimat sya na nagkadto sa suba kag nagpanlinis. Nag-ulbo an tubig sa suba. Nahadlok si Tiday pero wara sya maghiwag. “Buligi ako,” sabi san suba.

“Habo ko man na magin maraot kag maisog pero dili ko ini mapugngan. An tanan na bagay na ginbutang ninda sa akon amo an nagpabag-o san ugali ko.” San nangitom utro an tubig, naghali na si Tiday sa suba. Kinahanglan nya makahanap san paagi na mabuligan kag masalbar an suba kag an inda baryo.





Naisipan ni Tiday na maghimo san dam gamit an kahoy na makabulig sa pagpakalma san tubig sa suba. San primero, wara gayud san nagatuod na

makabulig an iya ideya. Pero gintunaan nya na himuon ini hasta na ginbuligan sya san iba pa na mga bata.





San nakita san taga-baryo na may maayo na resulta an ginhimo ninda Tiday, nagburulig man sinda. Urit la gihapon an tubig sa suba, pero dili na nakaabot sa inda baryo an daragko na balod sani.





Maski tapos na ninda Tiday an paghimo san dam na kahoy, igwa pa gihapon sinda san hirimuon. “Kitaa nyo an mga ati na ginaanod san tubig! Malumpat ako sa suba para makuha ko an mga ati,” sabi nya sa iya mga kaupod. “Ayaw kay delikado!” siyak man san iba nya na kaurupod.





Pero wara magpamati si Tiday kag lumumpat gayud sa suba. Grabe an balod, dyutay na la sya malumos. “Abrehi nyo an dam, dali!” siyak ni Tiday. “Nagaragasa an tubig. Humali ka na dida Tiday!” siyak san iya mga kaurupod. “An pagpaawas lang san tubig an aton paglaom. Himua nyo na sugad,” pakimaluoy ni Tiday.





Sa kadugayan, gin-abrehan man gihapon san mga kaurupod ni Tiday an dam. Gumulpi pag-agay an tubig kag gin-anod sani si Tiday kaupod san mga ati. Wara masalbar san mga tawo si Tiday. Wara na sinda maglaom na makasalbar pa sya.





Nagbasol an suba san pangyari kan Tiday. Kaya mahimat nya ini na gindara sa higad. Naglisod paghangos si Tiday. Ginbuligan sya san taga-baryo na mahali an tubig sa iya baga. San nakaistorya na sya, gin-atubang nya an suba. “Misteryuso na suba, salamat sa pagsalbar mo sa akon. Dili ka na maurit utro kay nagpangako na an mga tawo na atamanon ka na san maayo,” mahinay na surmaton sani. Nagsadya an tanan san makasalbar si Tiday. Gindayaw man sya san iya pamilya san pagbulig nya sa suba.





Tuna sadto na adlaw, wara na gin-atian san mga tawo an tubig. Nagbalik utro an pagigin misteryuso san suba para sa inda. Si Tiday kag an iya mga amigo kag amiga ligtas na man na nakakanam kag nakakarigo didto.





Dagdag Kaaraman sa Kapaligidan

Nakikipagbuligan an Conservation International (CI) sa mga lokal na komunidad kag eskwelahan sa Tonle Sap Lake at sa Prusat River agud maitaas an lebel sa kaaraman manungod sa isyu san kapalibutan. Nagahatag an CI san impormasyon sa paga-asikaso san basura, paggamit san pestisifyo, pagaataman san kadlagan kag kaaraman para sa kapalibutan agud magamit kag mapangatamanan san komunidad an importansya san mga ginakuhaan san tubig.

Para sa dagdag na kaaraman:

https://www.conservation.org/projects/Pages/tonle-sap-lake-conserving-cambodia-fish-factory-mekong.aspx

Ini dagdag na impormasyon pankalibutan na inhatag san Conservation International sa pakipagbuligan sa The Asia Foundation





Suportado san SMART





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Junee L. Abetria, Fatima B. Refamonte, and Jane Abejuela, and was approved for publishing by the Department of Education Region V - Bicol Learning Resource Management Section (LRMS) of the Curriculum and Learning Management Division (CLMD). The book was field tested by Jennifer Cantuba.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			An Misteryoso na Suba (Enchanted River). 			 Author: Rin Chhoum Povnika. 			 Illustrator: ឡម ភីរៈ. 			 Editor: Chou Chinith.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Enrique Villasis, Maria Teresa Septimo, Ruel Altiche, krentz roszel havana, Shirley Titong, Ma Jeline Hermocilla





Table of Contents


Page 1

Page 2

Page 3

Page 4

Page 5

Page 6

Page 22

Page 25

Page 28

Page 31

Page 34

Page 37

Page 40

Page 43

Page 46

Page 49

Page 51

Page 55

Page 57

Page 59

Copyright





Guide


Cover

Start of Story





