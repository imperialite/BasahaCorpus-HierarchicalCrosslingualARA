Ang Pinasahi nga Eksperimento ni Anna Mani


Nandita Jayaraj




Priya Kuriyan





"Fooo! Fooo!" Ginhuyup ni Anna Mani ang walo ka kandila sa ana birthday cake.

"Masadya nga kaadlawan, Anna Mani!" singgit kang ana nga mga kabugtuan.



Bahul ang pamilya nanday Anna Mani kag bahul man ang anda nga balay sa bungsod. Pero para sa ana nga kaadlawan, may sangka gamay tana nga gusto.





Gingisi ni Anna Mani ang putos kang ana nga regalo kag ginlantaw kung ano ang sulud. May nakita tana nga gakinang-kinang.

"Aritos nga diyamante? Aiyye!" Hindi na gusto kang aritos nga diyamante.

Mahal-mahal dya kag wara it pulos!

Man-an mo kung ano ang gusto ni Anna Mani?

Libro, libro, kag duru pa nga libro!





"May mga libro run kita sa balay?" hambal ka ana nga bugto nga lalaki.

Pero nabasa run dya ni Anna Mani.

"Duro pa ang libro sa library!" hambal kang ana nga lolo.

Pero nabasa run man dya ni Anna Mani!

Nagapudag-pudag tana nga nagbalik sa ana nga kuwarto. "Hmmph!"





Buhay-buhay may nabatian si Anna Mani nga gapangatok sa ana nga gawang. Ugaring wara it tawo sagwa!

Imbis, may nakita tana nga bahul nga kahon sa idalum.

"Kabay pa nga hindi pa gid dya alahas!" matudo nga hambal ni Anna Mani. Hindi gid man! Ang sulud kang kahon kay bag-o nga koleksyon kang encyclopedia!

"Duru-duro nga libro. Huraay!" nagdalagan si Anna Mani kag ginkup-an ang tanan nga tawo sa bilog nga balay.





Duro nga tuig ang naglabay kag duro nga libro ang nabasa, si Anna Mani nakakita ka obra sa laboratoryo kang sangka sikat nga siyentipiko.

"Ano ang akun nga obrahun rugya?" pamangkot ni Anna Mani. Gintudlo kang siyentipiko ang kahon.

Ano ayhan ang nakita ni Anna Mani sa sulod kang kahon?





"Diyamante? Aiyyye!" hambal ni Anna Mani.

Pero kadya, ang diyamante hindi para suksukon. Para dya sa eksperimento. Gusto kang siyentipiko nga maman-an ni Anna Mani kung wanhaw naga-idlak ang diyamante.

Kag nagbasa si Anna Mani ka libro parte sa diyamante.

Libro, libro, kag duro pa nga libro!





Pinakamayad ang mangin sangka siyentipiko! Matuon kang maski ano si Anna Mani.

Nanamian si Anna Mani kang mga bagay nga gakinang. Pero ano ayhan nga bagay ang mas makinang sa diyamante?

And adlaw!

Nagbasa si Anna Mani kang libro parte sa adlaw, sa sirak kang adlaw, kag sa panahon.

Libro, libro, kag duro pa nga libro!





Nagobra si Anna Mani kang sangka gatos nga eksperimento.

Nagobra tana ka duro nga gadget nga makatakus kang panahon sa sangka lugar.





Ano ayhan kainit sa Mumbai?

Nagobra si Anna Mani kang gadget para matakus dya.

Ano ayhan kahangin sa Madras?

Nagobra man si Anna Mani kang gadget para matakus dya.





Ginabot ka binulan ang pag-obra ni Anna Mani kang ana nga pinakapaborito nga gadget. Ang dya sangka espesyal nga balloon nga ginatawag nga ozonesonde. May nakakabit nga gamay nga makina rugya. Ang makina amo makatakus kag hangin nga makita sa ozone.

Makalupad diya kang tama ka taas.

Lantawa, nagalupad run ang ozonesonde ni Anna Mani!





Pakta kung pira kabilog nga gadget ang ginobra ni Anna Mani.

Rapit sa sangka gatos ang ana nga ginobra nga gadget!

Nakapa-obra run tana kang pabrika kung sa diin dya gina-obra. Kaya na run obrahun ang maski ano!





Si Anna Mani nangin sara sa pinakamaaram nga siyentipiko kang panahon sa bilog nga India.

Maski nagamal-am kag nagasikat si Anna Mani, ang ana nga mga abyan amo man gihapon.

Libro, libro, kag duru pa nga libro!





Ang Kabuhi ni Anna Mani:

Agusto 23,1918- ginbata si Anna Mani sa Peermedu, Kerala

1940- nakabuol ka scholarshop si Anna Mani para makaobra sa CV Raman's laboratory sa Bangalore

1945- nagadto si Anna Mani sa England para magtuon ka Meteorology

1948- nagbalik tana sa India kag nagsulud sa Indian Meteorological Department sa Pune





1962- nagumpisa obra si Anna Mani sa ozonesonde project

1976- nagretiro tana bilang Deputy Director General sa Indian Meteorological Department

Kang 1980s(sa hindi maman-an nga ensakto nga tuig) - nagumpisa tana obra ka kompanya para maka-obra kang ana nga gadgets

Agusto 16,2001- napatay si Anna Mani sa Kerala





Mga Manami nga Tinaga Pangpanahon

Meteorologist (hambala parehas kang ‘meet-your-all-o-jist’): sangka siyentipiko nga nagatuon parte sa panahon kag klima kang sangka rehiyon. Si Anna Mana sara sa pinakamayad nga meteorologist!





Ozonesonde (hambala parehas kang 'oh-zone-sond'): sangka balloon nga makalupad sa kalangitan. Ang balloon nga dya may nakakabit nga gadget ung sa diin makatakus kang ozone nga maktia sa hangin. Ang Ozone importante tungod ana ginalipdan ang mga makaharalit nga siga nga naghalin sa adlaw. Delikado kung tama ka gamay nga ozone ang mabilin sa kalangitan!

Kung ikaw mangin siyentipiko, ano ang imo gusto matun-an?





Ang dya nga estorya sangka creative non-fiction kag nagbase sa kabuhi ni Anna Mani.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Ang Pinasahi nga Eksperimento ni Anna Mani (Ann's Extraordinary Experiment). 			 Author: Nandita Jayaraj. 			 Illustrator: Priya Kuriyan.

		 			 Published by Pratham Books, 			https://storyweaver.org.in/stories/28270-anna-s-extraordinary-experiments-with-weather 			 © Pratham Books. 			Released under CC-BY-4.0.

		 			This work is a modified version of the original story. @The Asia Foundation – Let’s Read, 2022. Some rights reserved. Released under CC-BY-4.0.



		 			For full terms of use and attribution, http://creativecommons.org/licenses/by/4.0/

		 			Contributing translators: Jelyn alentajan, Wilfredo Orquia





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Page 18

Copyright





Guide


Cover

Start of Story





