Tamtam


Amrin Pisey




May Sak





Pirmi ginasabihan si Tamtam san iya iloy kon nano an iya dapat na himuon. Ginasabi niya ini kay palangga niya si Tamtam, pero si Tamtam naisip niya na ginapugngan siya san iya Mama para magsadya.





"Ayaw pagakaon sin damo, Tamtam. Dili ina maayo para sa imo tiyan," sabi san iya iloy.

"Tamtam, ayaw pagakanam sa uran kay kakalinturahon ka."

"Tamtam, buligi ako pag-alog sin tubig"

Si Tamtam habo gayod magbati sa iya iloy.





Usad na adlaw, nagdulag sa inda balay si Tamtam myentras dili nagakita an iya iloy.

Dili na gayod siya makahulat na himoon tanan na iya gusto.





San premiro, grabi an kalipay ni Tamtam.

Pero dili nagdugay, kinapoy siya kag nagutom.





Bag-o pa man siya madismayo sa kagutom, nakakita si Tamtam san tanuman san mais!

Pwede siya magpagusto pagkaon hasta sa iya kaila kag wara sin mabawal sa iya.





Nagkaon si Tamtam hasta san sakitan siya san tiyan.

Napatangis siya sa sakit, sira nagbati na lang siya sa iya iloy.





Pagtapos magpahuway, naging maayo man an pagmatyag ni Tamtam kag nag-diretso sa iya lakát.

Pira-pira, may nakilala si Tamtam na bata na oso kag san iloy.

"Maayo na adlaw!" sabi ni Tamtam sa bata na oso. "Gusto mo magkanam?"

"Dili ako pwede, nagabulig pa ako sa akon iloy," an sabat san bata na oso.





"Habo mo ba magkanam nalang?" an hapot ni Tamtam sa iya.

"Makakanam lang ako kun tapos na ako sa akon hirimoon. Pero yana, gusto ko anay buligan an akon iloy kay grabe an iya pag-ataman sa akon san bata pa ako."





Nadumduman ni Tamtam an iya iloy kag kun papan-o siya nasasakitan dahil sa pagal sa pag-ataman sa inda pamilya.





Pagkatapos maghali san mga oso, nagdiretso siya sa iya lakát san biglang nag-uran.

Gusto ni Tamtam an magparakanam sa uran kag wara didi an iya iloy para uritan siya.





Dili nagdugay, nakabatyag si Tamtam sin tugnaw kag hagkot hasta sinip-on na siya.





Myentras nagaingkod si Tamtam sa puno para magsirong, nabatian niya an pamilya san mga sapat na nagairistoryahan.

"Ginatugnaw ako, Papa!" sabi san bata na sapat.

"Magtago ka didi sa idalom san akon pakpak kag akon ikaw painitan kag pamarahon." sabi san ama na sapat.





Pagal, natutugnawan, kag may sakit. Si Tamtam nakakaturog sa idalom san puno.





Pagkataud-taud, may nabati siya na pamilyar na boses na nagatawag sa iya, "Tamtam... oras na para magmata. Tamtam..."

Ginmuklat ni Tamtam an iya mga mata kag nakita niya an iya iloy na nagahiyom.

Naisip na niya na tanan na ginasabi sa iya san iya iloy tungod ini san palangga sa iya.





Sa nagsunod na aldaw, dili na makahulat si Tamtam na magbalos sa iya iloy sin sobra man na pagpalangga.





Suporta hali sa SMART.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Tamtam. 			 Author: Amrin Pisey. 			 Illustrator: May Sak. 			 Editor: Ouch Sodany.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Enrique Villasis, Froilyn Ancajas, mae ann villasis, Meralyn Melitante





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Copyright





Guide


Cover

Start of Story





