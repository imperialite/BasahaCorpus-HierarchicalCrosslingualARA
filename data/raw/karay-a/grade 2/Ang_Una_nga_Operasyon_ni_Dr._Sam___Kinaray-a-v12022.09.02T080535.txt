Ang Una nga Operasyon ni Dr. Sam


The Asia Foundation - Let's Read





Nakita ni Sam ang ana daan nga teddy bear nga nasuksuk sa likod kang aparador.

Pud-is ang bulbol kag halog run ang sangka butones sa ana mata, pero amo dya sa gihapon si Bimbim nga ana gid pinalangga.





Gusto kang nanay ni Sam nga ipanugro na run ang daan na nga mga siripalun sa ana libayun nga si Dan, pero indi na gid pag-itugro si Bimbim. Ginpapungko na dya sa ana baratangan kag ginpain sa iban na nga sirapalun.





Nagsulud si Dan sa anda kuwarto kag ginpamangkot si Sam kun ano ang ana nga ginahimo.

“Nagapanghimus ka mga siripalun nga turugro kanimo,” sabat ni Sam. “Bahul run bay ako. Mabasa run ako ka mga libro parti sa medisina imaw kay Nanay.”





Kang nagguwa si Sam, ginlantaw ni Dan ang mga siripalun. Rugyan ang daan nga ero-eroplano nga wara gid kato ginapasipal kana ni Sam. Rugyan man ang siripalun nga tigre nga pirmi na ginapangayo!

Nakita ni Dan ang teddy bear sa katre ni Sam. Nalipatan siguro ni Sam nga ibutang man sa kahon.





Ginhakwat ni Dan ang daan nga teddy bear kag naghambal, “Daw karadlawan itsura mo ba. Gusto mo maglupad kaimaw kanakun?”

Nagdalagan si Dan bitbit ang teddy bear palibot sa kuwarto samtang ginahakwat dya pasaka kag panaog.

Wheee!





Sa sala, nagabasa si Sam ka bag-o nga libro nga buta kang laragway parti sa medisina kag operasyon nga halin sa ana nga nanay.

Gusto ni Sam nga mangin doktor kag mang-opera parehas ka ana nga nanay. Ginapanilagan kag ginasunod na ang tanan na nga ginahimo.





May nabatian si Sam nga lagabung kag hibi halin sa pihak nga kuwarto. Nagdalagan si Dan paagto kananda bitbit ang teddy bear. Dali na lang mahukas ang butkun kang teddy bear.

“Nanay, kinahanglan kang teddy bear kang doktor!” hibi ni Dan.





“Ano ginhimo mo kay Bimbim?” singgit ni Sam.

“Indi lang magsinggit,” hambal ni Nanay. “Ano ang natabo, Dan?”

“Naguba tana,” hambal ni Dan. “Nagsab-it ang ana nga butkun sa aparador kang ginapalupad-lupad ko tana.”

Namula sa kaugut si Sam. Wanhaw nga ginsipalan ni Dan si Bimbim? Naguba run ang ana nga pinalangga nga teddy bear.





Ginpabatang ka anda nga nanay ang teddy bear kag gin-usisa.

“Panilagan natun ang ana nga tagipusuon. Manami ang pitik na,” hambal ka anda nga nanay.

Nagpungko si Sam. “Nanay, butkun lang man ang ginguba ni Dan. Wanhaw nga ginausisa mo ang tanan?”





“Sam, kinahanglan nga kalmado ikaw kag maghulat. Seguraduhon anay kang doktor nga wara it iban nga samad ang pasyente,” paathag kang nanay ni Sam.

“Ti sige,” sabat ni Sam samtang ginturuk si Bimbim.

“Indi manami ang sitwasyon ka ana mga mata. Lantawun natun abi.”





Natapos nanday Sam kag ana nga nanay ang pag-usisa kay Bimbim.

Ginturuk ni Sam ang nanay na, “Daw bahul gid ang samad na. Kinahanglan na gid siguro nga operahan.”

“Huud,” hambal ni Nanay na.





Nag-agto si Nanay na sa kabinet kag ginbuul ang libro parti sa pagpanahi.

“Gamay pa lang ang akun namanan sa operasyon nga kinahanglan ni Bimbim. Kinahanglan ko pa nga magtuon parti rugya,” hambal ka nanay ni Sam.





“Indi ikaw kamaan magkid-an kana?” nagakabalaka nga pamangkot ni Sam.

“Kid-anun natun tana,” sabat ka ana nga nanay. “Ang mga doktor nagakinahanglan nga magtuon ka moderno gid nga paagi kang pagpamulong. Dya para matugruan ka nagakaigo kag mayad nga pagtatap ang pasyente.”

Nagmag-an ang pamatyagan ni Sam kag gin-imawan ang ana nga nanay sa pagbasa kang libro.





Kang makita ang nagakaigo nga paagi, ginhanda nanday Sam kag ana nga Nanay ang mga gamit para sa operasyon ni Bimbim.

Hilo. Tsek.

Dagum. Tsek.

Gunting. Tsek.

Sulo. Tsek.





“Mayad siguro mabulig si Dan sa operasyon,” hambal ni Nanay.

“Pero, tana man naghimo ka dya kay Bimbim!” pamalabag ni Sam.

“Amo gani, pero nasubuan man tana hay amo dya ang natabo. Nami gid nga rugya tana kag makita na kun paano kid-anun si Bimbim,” sabat ni Nanay.

“Sara pa, ang mga budlay nga operasyon, nagakinahanglan nga buruligan kang grupo para matugro ang mayad-mayad nga pagtatap.”





Wara nanamian si Sam sa idea pero gusto na matugruan si Bimbim kang mayad-mayad nga pagtatap.





Gin-umpisahan kang grupo ang operasyon.

Gindaho ni Dan ang dagum kag hilo kay Sam.

Gintanugan ni Sam ang dagum kag gin-umpisahan run ni Nanay na ang una nga tahi.

Ginaturuk ni Sam ang ana nga nanay samtang ginatahi si Bimbim.

“Hulat lang,” hambal na sa ana nga kaugalingun.





Matapos kang pira pa ka tahi, ginbalikid na si Sam.

“Gusto mo nga ikaw ang matapos ka operasyon?” pamangkot na kay Sam.

“Huud, gusto ko gid!”





Ginbuul ni Sam ang dagum sa ana nga nanay, ginhimo ang katapusan nga tahi-tahi, kag ginhugut ang hilo.

Dayon na nga ginbalik ang dagum sa ana nga nanay para mahigot ang hilo.





“Kag ... tapos run kita,” hambal kang nanay ni Sam, samtang ginakid-an ang hilo. “Dya run, Sam, nakidan run natun si Bimbim.”





“Indi natun anay pagpanilagan si Bimbim? Nabasa ko nga importante nga panilagan anay ang pasyente pagkatapos kang operasyon,” hambal ni Sam.

“Ensakto!” hambal ka ana nga nanay. “Kinahanglan na magpahuway kag bantayan nga indi mabadbad ang tahi. Puwede run tana makasipal sa sunod nga mga inadlaw.”





“Sige, salamat gid, Nanay. Sagad-sagad gid ikaw nga manug-opera sa bilog nga kalibutan.”

“Amo gid ria ang nami-nami nga mabatian kang doktor. Salamat!” sabat ni Nanay.





Pagbalik sa ana nga kuwarto, ginpabatang ni Sam si Bimbim sa katre.

“Dr. Sam?” pamangkot ni Dan nga may dara nga iban pa nga mga siripalun. “May ipakonsulta pa raad nga mga pasyente?”





.





Maalwan nga ginsuportahan sang SMART.





This book was adapted as part of the ABC+: Advancing Basic Education in the Philippines project.

ABC+ is a partnership of USAID and the Department of Education (DepEd), implemented by RTI International together with The Asia Foundation, SIL LEAD, and Florida State University.

This book was quality assured by Donald T. Genine, EPS-LRMS, Celestino S. Dalumpines IV, EPS-Filipino, and Schubert Anthony C. Sialongo, EPS-LRMS, and was approved for publishing by the Department of Education Region VI - Western Visayas Learning Resource Management Section (LRMS) of the Curriculum and Learning Management Division (CLMD).

This book was also evaluated by Rea Veñegas, Remiflor Paguntalan and Mark Joseph Salinog, and field tested by Juanita Sualog.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Ang Una nga Operasyon ni Dr. Sam (Dr. Sokha's First Surgery). 			 Author: The Asia Foundation - Let's Read. 			 Illustrator: . 			 Editor: Seng Visal.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Mary Hyazinth Guanzon, Jose Edison C. Tondares, Crisanto V. Miranda III, Kea Chiva





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Page 18

Page 19

Page 20

Page 21

Page 22

Page 23

Page 24

Page 25

Page 26

Copyright





Guide


Cover

Start of Story





