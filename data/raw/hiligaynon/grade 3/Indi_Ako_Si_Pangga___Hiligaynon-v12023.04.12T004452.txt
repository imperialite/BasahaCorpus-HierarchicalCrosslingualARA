Indi Ako Si Pangga


Jaylord Losabia




Jaylord Losabia





Ako si Martin. Naghalin ang akon ngalan kay Heneral Martin Delgado.

Hambal ni Nanay, si Martin Delgado isa ka maisog nga baganihan. Nakig-away sia kontra sa mga Katsila. Nakigbato sia kontra sa mga Amerikano. Sia ang nagbayaw sang hayahay sang Pilipinas sa amon banwa sang Santa Barbara, Iloilo. Nabun-ag sia sa ika-11sang Nobyembre, parehas sa akon kaadlawan!





Ginapabugal ko gid nga katukayo ko si Martin Delgado.

Ginahagad ko pirme ang akon mga abyan nga maglabay sa plasa agud makita ang iya monumento. Sa eskwelahan, ako ang may inakadaku nga name tag sa bilog nga Grade 1.

Ginpahimo ko ini kay nanay. Nakasulat diri ang daku-daku nga MARTIN. Gusto ko mahibaluan sang tanan ang akon ngalan!





Apang, naglain ang tanan sang nag-abot si Lola.

“Martin, ari na si Lola mo!” tawag ni Nanay. “Diri na sia matener sa aton.”

Gintulok ko sing maayo si Lola. Manipis ang iya buhok. Madamo ang bukay nga nagalabaw. Napungos ini nga daw may pandesal sa ulo. Ang panit niya daw papel nga naukot. Ang iya mga mata lubog kag basa apang nagainggat kag nagasiga. Ilisipon na ang iya ngipon apang palayuhum sa gihapon.

“Ay, lakat diri, Pangga!”hambal ni Lola. “Sin-o si Pangga?” palibog ko dungan kalot sang akon ulo. “Ako?”

“Huo, Pangga!” malulo nga sabat ni Lola.

Nagtagring ang akon dulunggan. Nagbuslo ang akon bibig. Wala ako sang mahimo kundi magpalapit kag magbisa. “Lola, Martin ang akon ngalan,” hambal ko. “Indi ako si Pangga.”

Apang daw wala kabati si Lola. Nagyuhum lang sia lab-ot dulunggan.





Halin sadto nga adlaw, wala na untat ang pagtawag sa akon nga Pangga.

“Pangga, trapuhan ta likod mo.”

“Pangga, templahan ta ka sang gatas.”

“Pangga, lutoan ta ka sang Pancit Molo.”

“Lola, Martin ang akon ngalan,” hambal ko. “Indi ako si Pangga.”

Apang daw wala nakabati si Lola. Nagyuhum lang sia lab-ot dulunggan.





Isa ka aga, ginsugat ako sang akon mga abyan antes magkadto sa eskwelahan.

“Pangga! Ari gali mga abyan mo,” hambal ni Lola.

Naggwa sia halin sa kusina bitbit ang akon balunan.

Nagtulukay sila kag nagbarangisi. Nabatian nila ini sing matunog kag matin-aw.

“Ay, ikaw gali si Pangga!” sunlog sang akon abyan. “Diin na si Martin?”

“Indi ka na gali si Heneral Martin,” dugang pa sang isa. “Si Heneral Pangga ka na!”

Nagpalamula ang akon guya. Nagsalampok akon kilay. Ginkuha ko sing dali-dali ang balunan kay Lola kag nagsinggit, “Indi ako si Pangga!” kag nagdalagan ako pagwa sa balay.





Sa eskwelahan, daw kalayo sa sunog ang kadasig sing paglapta sang balita. Ginatawag na ako sang akon mga klasmeyt “Pangga” kag indi Martin. Ginasunlog nila ako “Heneral Pangga”. Bangud sini, nahuya na ako nga suksukon ang name tag nga ginpahimo ko kay Nanay.





Pag-abot sa balay, nagderetso ako sa kwarto agud likawan si Lola. Indi ko sia luyag makita. Wala ko ginpatrapuhan ang basa ko nga likod. Wala ko gintandog ang gintempla niya nga gatas.

Wala ko ginkaon ang ginluto niya nga Pancit Molo.





Nagsulod si Nanay sa kwarto. Natingala sa indi kinaandan ko nga ginhimo.

“Martin, nagsunggod ka kay Lola mo?” pamangkot ni Nanay.

“Indi ako si Pangga,” sabat ko kay Nanay.

Nagyuhum si Nanay. Gin-uyatan niya ang akon kamot kag gintulok niya ako.

“Nahibaluan mo kon ngaa ginatawag ka ni Lola mo nga Pangga?” pamangkot ni Nanay.

Naglungo ako.

“Pangga ang tawag niya sa imo kay ikaw pinalangga,” pagpahangop ni Nanay. “Ikaw ang pinalangga niya nga apo.”





Ginpanumdom ko ang tanan nga ginpanghimo ni Lola sa akon. Pirme niya ginatrapuhan ang akon likod kay basa sang balhas. Pirme niya ako ginatemplahan sang gatas. Pirme niya ako ginalutuan sang paborito ko nga Pancit Molo. Madamo sia pirme ginahimo para sa akon kay tungod gali palangga niya ako.





Naggwa ako sa kwarto kag ginkadtuan si Lola. Ara sia sa kusina.

“Lola, pasensya na sa pagsinggit ko sa imo kaina,” hambal ko. Ginkup-an ko sia sing hugot.

Apang daw wala kabati si Lola.

“Pangga, trapuhan ta likod mo kay basa,” sabat ni Lola.





Sadto nga tion, wala na nagtagring ang akon dulunggan. Wala na nagpalamula ang akon guya. Wala na nagsalampok ang akon kilay.

Ang ngalan nga Pangga manami gali pamatian. Ang ngalan nga Pangga indi ko dapat ikahuya. Ang ngalan nga Pangga nagapabatyag sa akon nga ako ginapalangga.

Nagyuhum ako kag nagsabat.

“Huo, Lola. Ako si Pangga, kag ako man si Martin.”





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Indi Ako Si Pangga. 			 Author: Jaylord Losabia. 			 Illustrator: Jaylord Losabia. 			 Editor: Noel de Leon. 			 Contributor: USAID's ABC+: Advancing Basic Education in the Philippines, Regine Torema.

		 			 Published by The Asia Foundation - Let's Read, 			https:\www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 17

Copyright





Guide


Cover

Start of Story





