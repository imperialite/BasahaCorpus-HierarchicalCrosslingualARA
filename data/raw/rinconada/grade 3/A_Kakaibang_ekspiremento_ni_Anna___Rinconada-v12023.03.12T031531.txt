A Kakaibang ekspiremento ni Anna


Nandita Jayaraj




Priya Kuriyan





"Foooo! Foooo!" Inuyop ni Anna Mani su walong kandila sa bertdey keyk niya. "Hapi Bertdey, Anna!" siyak ka mga ate saka kuya niya. Agko dakulong pamilya saka dakulong baloy sa bukid si Anna. Pero agko sana iya usad na sadit na hiling sa bertdey niya.





Binuksan ni Anna su regalo kanya tapos sinirang. Agko nagkikinang sa luog. "Dyamanteng ikaw? Aiyye!" Abu niya sa dyamanteng ikaw. Laka mahal tapos uda man sirbe. Isi mo kung uno a gusto ni Anna? Libro, libro, dakol na Libro!





"Agko kita libro sa baloy!" sabi ki kuya niya. Pero nabasa na adto ni Anna. "Kadakol sa laybrari!" sabi man ki lolo niya. Pero nabasa naman adto ni Anna. Nagpaiyan iya sa kwarto niya. "Hmmph!"





Pag uban-uban, agko nagkatok sa pertahan ni Anna. Pagbukas niya uda man tawo. Pero agko iya dakulong kawon na nabayad sa salog. "Dapat buko nading alahas!" makusog niyang sabi. Bukong alahas nakuko niya kundi usad na set sa Encyclopaedia. "Kadakol na libro. Hurray!" Nagdurodalagan palibot sa baloy si Anna sabay gakus sa ngamin.





Dakol na taon saka libro ah nag agi, nakaturak sa trabaho si Anna sa usad na laboratoryo sa sikat na siyentista. "Uno dapat kong gibuhon sadi?" sabi ni Anna. Nagtutturo sa kawon su siyentista. Uno raw a nabayad ni Anna sadto?





"Dyamante? Aiyyyye!" sabi ni Anna. Pero nguwan, bukong sinusupong na dyamante su nabayad niya kundi para sa eksperimento. Gusto ku siyentista na maisihan ni Anna kin uno nagpapakinang ka dyamante. Kaya nagbasa si Anna sa libro tungkol sa mga dyamante. Libro, libro, dakol na libro!





Pagiging siyentista a pinakamaurag! Mapagaadalan mo kin uno gusto mo. Gusto ni Anna sa mga bagay na nagkikinang. Saka uno pa a mas nagkikinang sa dyamante? A aldow! Kaya nagbasa sa libro tungkol sa aldow si Anna, sa liwanag, sa panahon. Libro, libro, dakul na libro!





Kadakol nagibong eksperimento ni Anna. Nakagibo iya sa dakol na gadget na maiisihan a panahon sa usad na lugar.





Gaumno kainit sa Bombay? Naggibo iya sa gadget para kan. Gaumno ka angin sa Madras? Naggibo man iya sa gadget para kan.





Pirang bulan bago nagibo su paboritong gadyet ni Anna. Usad na espesyal na lobo na binabauy na ozonesonde. Agko sadit na makina na nakabutang sa gadyet. Nasusukol kadi a gas sa angin na binabauy na ozone. Nakakalupad adi sa alangkaw. Bayda, taadto na su Ozonsonde ni Anna!





Pirang gadget raw ngamin nagibo ni Anna? Halos gatos na gadget na makakaisi kin unong klaseng panahon a agko. Agko pa iya sadiring pagibuhan sa gadget. Dawa uno pwede niya sadi magibo.





Si Anna Mani naging usad sa pinakamaganting na siyentista sa bansang India. Dawa nag gurang na iya saka lalong nabisto, diri nagbago a mga amiga niya.





23August, 1918-Pinangigin si Anna Mani sa Peermedu, Kerala.

1940-Nakakuko iya sa iskolarship para makapagtrabaho sa laboratoryo sa CV Raman, Bangalore.

1945-Naggalin iya sa England para magadal sa meteorolohiya.

1948-Nagbalik iya sa Pune para magiba sa Departamento ka Indian Meteorological.





1962- Nagpuon iyang magtrabaho sa proyektong ozonesonde.

1976- Nagretayr iya bilang Deputy Director General sa departamento ka Indian Metorological.

1980s (Diri masabi kin unong eksaktong taon) - Nagpuon iya sa sadiri niyang kompanya sa paggibo sa gadyet.



16August, 2001- Nagraan si Anna Mani sa Kerala.





A meteorologist usad na siyentista na pinagaadalan a panahon saka klima sa usad na rehiyon. Usad si Anna Mani sa pinakamaganting na meteorologist.



Naglulutang na lobo a ozonesondes sa langit. Agko nakakabit sading gadyet na nagsusukol kin gaumnong ozone a agko sa angin. Importante a ozone bilang sangga sa init na naggagalin sa aldow. Pag gatikot a ozone, ibig sabihon migka agko problema sadi mundo.

Kung ika siyentista, uno gusto mong pagadalan?





Adi binase sa matuod na istorya ka buhay ni Anna Mani.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			A Kakaibang ekspiremento ni Anna (Ann's Extraordinary Experiment). 			 Author: Nandita Jayaraj. 			 Illustrator: Priya Kuriyan.

		 			 Published by Pratham Books, 			https://storyweaver.org.in/stories/28270-anna-s-extraordinary-experiments-with-weather 			 © Pratham Books. 			Released under CC-BY-4.0.

		 			This work is a modified version of the original story. @The Asia Foundation – Let’s Read, 2022. Some rights reserved. Released under CC-BY-4.0.



		 			For full terms of use and attribution, http://creativecommons.org/licenses/by/4.0/

		 			Contributing translators: Josepha Pelyessa Belleza





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Page 18

Copyright





Guide


Cover

Start of Story





