Si Tuna saka a Pulang Lumot


Bothaina Orabi




Bothaina Orabi





Sa usad na arayong dagat na arani sa usad na isla, nagisong si Tuna sa rait ku ngod niya na si Kwin. Naglangoy iya paiyan sadto. Tinaptap niya ku parikpik su likod ni Kwin saka nag-unga, “Uno nangyari, ngata ika nagrarait?”





Nagsilong adi kanya saka sinabing, “Gusto ko sa pulang tanom na agko ibang klaseng sasadit na sanga.”

Isi raw adto ni Tuna? Napa-isip si Tuna saka sinabi, “Aha! a gusto mong sabiyon pulang lumot. Sari mo nabayad?”





“Nabayad ko adto na dara ku usad na sardinas,” simbag ni Kwin.

“Bana masiram adto. Gusto ko sa arog kadto.”





Inunga iya ni Tuna, “Pero diri kita nagkakaon sa lumot,” sabi ni Tuna.

Nagluwas iya sa pagkaon saka sinabing, “Abo mo sa pusit o buyod? O baka gusto mo sa alumaan?”





Nagrait si Kwin saka nagpunsag na linnangoy.

Pagkatapos, pauro-utro na sinabing “Diri! Diri! Gusto ko sa lumot nguwan. Diri ako migkaon sa dawa uno.”





Nag-isip sa paagi si Tuna kin pauno iya makakukuko sa lumot sa irarom ka dagat. Narumruman niyang ungaon su amigo niyang si Kabayong Dagat. Naglalangoy raw adi sa ibabow na parte ka tubig?

Nag-anap iya anggan sa maturakan niya adi.





Luway-luway niya ading rinapo saka sinabing, “Kaipwanan ko sa pulang lumot galin sa pinakairarom ka dagat para ku ngod ko na si Kwin. Pwede mo raw akong ikuko sa gatikot?”

“Pasensya na amigo ko, pero mala kong luway,” simbag ni Kabayong Dagat. “Kaipwanan mo akong ulaton sa usad o darwang aldow bago ako makakuko saka makabalik.”





Naisip ni Tuna na diri iya makauulat pa. Uda kakaunon si Kwin nguwan. Nagpasalamat si Tuna ki Kabayong Dagat saka pigsilngan niya ading naglalangoy paiyan sadto baloy niya na nasa bitnga ka mga coral reef. Uno na raw gigibuwon ni Tuna?





Narumruman ni Tuna si Lampreya. Maispid niya ading iniyanan. Nabayad niya ading nakakabit sadto salmon. Rinnapo iya kadi saka sinabing, “Kaipwanan ko sa lumot para ku ngod ko na si Kwin. Pwede mo raw akong ikuko dawa pira?”





“Pasensya na amigo,” simbag ni Lampreya.

“Diri ko mabayaan a pagkaon ko.” Malang mundo ni Tuna. Uda iya mabayad na pwede iyang ikuko sa pulang lumot.





Pagngumon-ngumon, nabayad niya su usad na sapsap, na dawa nakaistar sa pinakairarom a dagat, minsan nag-iiyan man adi sa ababow na tubig. Kinakaon niya su narakop na bibi na nakaipit sa parikpik kadi.





Iniyanan adi ni Tuna saka sinabing

“Kaipwanan ko sa lumot para ku ngod ko na si Kwin. Kaya mo raw akong ikuko dawa gatikot?”

“Syempre kaya ko,” simbag ni Sapsap, “pero uno a itatao mong kabalyo?”





“Uno a gusto mo?” unga ni Tuna. “Gusto ko sa rosang buskay.” Nasindakan na nagsimbag si Tuna, “Pero sa pinakairarom ka dagat adto mababayad!”





“Mga bibi kabalyo ka lumot,” simbag ni Sapsap.

“Kin mig-iyan man sana ko sa pinakairarom na parte ka dagat tanganing magkuko sa mga bibi, ngata ta diri pa ako magkuko sa lumot?” maispid na simbag ni Tuna.





Linnangoy si Tuna paiyan sa irarom ka dagat. Mantang naglalangoy na iya pairarom, narisa niya na luway-luway nang nauuda su liwanag ka aldow saka nag-aagnow na su tubig.





Abang nagrararom a paglangoy niya, narisa niya na naggagatikot na a ribok anggan sa uda na iya narurungog na ribok.

Pinalangkaw ni Tuna su temperatura ku awak niya kaya diri na iya inaagnow. Kindi diri naman iya makabayad sa sobrang ngitngit. Sa kamaturan, nagkukubog-kubog iya sa takot. Uda na iya mabayad na dawa uno.





Pagkatapos, agko nagluwas na marumarom na liwanag parani kanya. Maispid niya ading iniyanan abang nag-aanap sa pulang lumot, tanom, saka bulateng-dagat. Agko man iya nabayad na mga rosang buskay.





Nagrani si Tuna sa pinaggalinan ku liwanag. Uno raw kaya adi?





Dakulong ngipon, ibang klase a itsura saka sulo na naggagalin sa payo! O, usad ading isurang agko dakulong ngipon?





Nagkubog-kubog sa takot si Tuna kaya maispid na naglangoy parayo. Sinulod iya ku ungot na isura ta iya gigibuwon na biktima.





Maispid iyang naglangoy saka pinirit niyang makakuko sa lumot gamit su nganga niya kindi diri niya nagibo.





Inatake iya utro ku isura. Maispid na dinulagan adi ni Tuna. Sa wakas nakakuko iya sa gatikot na lumot.





Dinara niya adi gamit su nganga niya saka naglangoy paitaas. Abang pabalik iya, nalabusan niya su isurang lapad, saka isurang lampay na nakasunod pa nanggad sadto isurang salmon. Nalabusan man niya su kabayong dagat na naglalangoy paiyan sadto irarom ku dagat.





Sa wakas, nabayad niya su liwanag. Sadto na niya namatian na ligtas na iya sa kagranan.





Naabutan niya si Kwin na nag-uulat kanya. Nabayad man iya kadi saka nagrait sa “pulang lumot, pulang lumot!”





Pigtao ni Tuna ki Kwin su pulang lumot saka nagunga, “Mamuya raw a pagkaon mo?”

Pagkasangal pa sana ni Kwin, pigsuka niya adi saka nagsabing, “Kadiri, lang raot ka namit!”





Abang mamuya niyang sinisilngan su bibi, nasabi ni Tuna sa sadiri “Maray sanang agko ako nakuko na marurumruman ko galin sa irarom ku dagat.”





Biglang narungog niya si Kwin na nagrarait na naman. Nakatuldo adi sadto sardinas abang nagkakaon sa alumaan, “Gusto ko man sa usad kan. Gusto ko kan para kanako.”





Tapos





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Salvacion Magistrado & Franlie Ramos-Corporal, Ma. Elizabeth Lagatic, Amie Bolalin, and Joanne Gariplan, and was approved for publishing by the Department of Education Region V - Bicol Learning Resource Management Section

(LRMS) of the Curriculum and Learning Management Division (CLMD). The book was field tested by Fatima Jacob.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Si Tuna saka a Pulang Lumot (Tuna and the Red Algae). 			 Author: Bothaina Orabi. 			 Illustrator: Bothaina Orabi.

		 			 Published by Asafeer, 			https://digitallibrary.io/en/books/details/1664 			 © Asafeer. 			Released under CC-BY-NC-SA-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-SA-4.0.



		 			For full terms of use and attribution, http://creativecommons.org/licenses/by-nc-sa/4.0/

		 			Contributing translators: Rica Mae V. Llaga, Kent Patrick De Lima





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 34

Page 35

Page 38

Page 41

Page 46

Page 49

Page 52

Page 55

Page 58

Page 61

Page 64

Page 67

Page 70

Page 73

Page 74

Page 77

Page 80

Page 83

Page 88

Page 89

Copyright





Guide


Cover

Start of Story





