Unang Operasyon ni Doktor Sonny


The Asia Foundation - Let's Read





Nabayad ni Manoy Sonny su luma niyang teddy bear na uban nang nakasuksok sadto likod ku aparador. Su bugaybo kadi luma na.

A butones na mata kadi alwag na. Kindi amo pa nanggayod adi su dating Tin Tin na payaba ni Manoy Sonny.





Gusto ku kag-igin niya na alinon na su mga luma niyang ngayamnan. Tapos itatao niya adi sadto ngod niyang lalaki na si Dan. Isinuway ni Manoy Sonny si Tin Tin sadto iba niyang mga ngayamnan. Pinaula niya adi sadto batangan niya.





Nag-iyan sadto kwarto nira si Dan. “Uno a ginigibo mo Manoy Sonny?” unga ni Dan.” “Inaalin ko na a mga luma kong ngayamnan ku igin pa ko ta itatao ko kanimo,” simbag ni Manoy Sonny. Agko na kaya ako trabawo nguwan. Migbasa ko sa librong pang-medikal kaiba si Mama.





Paggalin ni Manoy Sonny, malakagalaga ni Dan na sinilngan su mga ngayamnan. Isadto su lumang uro-eroplano na diri basang kanya ipinauram ni Manoy Sonny. Isadto man su ngayamnan na tigre na pirmi niyang sinusubli. Pangala, nabayad niya su teddy bear sadto batangan ni Manoy Sonny. Siguro nalingawan adto ni Manoy Sonny na ibutang sadto kawon.





Kinuko ni Dan su lumang teddy bear. “Nagmuya mo nang pagngayamnan bear. Gusto mong maglayog kaiba ko?” Nagparadurodalagan si Dan sadto luog ku kwarto kaiba su bear. Pinagturu-tabyon niya adi pataas saka pababa. “Wheee!”





Nakaula si Manoy Sonny na nagbabasa sadto sala ku bagong libro na itinao kanya ni Mama. Agko adi mga ritrato manungod sa pag-operar saka bulong. Gusto ni Manoy Sonny na magin arog ki Mama niya, usad na doktor na nag-ooperar. Sinisilngan niya sa maray si Mama niya, saka inarog a kada iwag kadi.





Biglang nakarungog si Manoy Sonny sa lagabog saka nag-iyak sadto luyong kwarto. Nagdalagan si Dan paiyan sadto, abang daradara su teddy bear ni Manoy Sonny. Madali nang matangkas su takyag ku teddy bear ta gatingay na sanang tursido a nakakabitan kadi. “Mama, kaipwanan na sa doktor kadi teddy bear,” nagtatangis na sabi ni Dan.





“Uno ginibo mo ki Tin Tin?” makusog na unga ni Manoy Sonny.

“Kalma sana, Sonny,” sabi ni Mama niya. “Uno nangyari Dan?”

“Nakulgan iya,” sabi ni Dan. “Naipit su kamot niya sadto baduan ku naglalayog-layog kami. ”Namula su lalawgon ni Manoy Sonny. Ngata

kaya ta pinagngangayamnan ni Dan si Tin Tin? Nguwan nadagusan nang naraot su payaba niyang bear.





Luway-luway na pinabatang ni Mama su bear saka sinilngan su raot kadi.

“Unaon tang eksaminon a puso niya- kudog! kudog! Maray man a tunog.” Inunsag ni Manoy Sonny su sadiri niya sadto ulaan. “Mama, su takyag sana man su rinaot ni Dan, ngata ta inieksamin mo na ngamin?”





“Sonny, kaipwanan mong magin kalmado saka mapagpasensya. A doktor, kaipwanan na siguraduwon na uda makulog sa dawa aring parte ka awak ka pasyente,” sabi ni Mama. “Sige po,” simbag ni Manoy Sonny, mantang

pigsisilngan si Tin Tin. “Bukong maray na silngan a mata niya. Pwede mo pong silngan?”





Nakumpleto na ma-eksamin nira Manoy Sonny saka Mama si Tin Tin. Tinangad ni Sonny si Mama niya. “Bagana biyong nakulgan si Tin Tin. Siguro kaipwanan niyang operaran,” sabi ni Manoy Sonny. “Amo baga,” pag-uyon kanya ni Mama.





Nag-iyan si Mama sadto nabubutangan ku mga libro saka nagkuko iya sa libro manungod sa pagtayi. “Buko kong malaka isi a mga bagong paagi ka pag-operar na kaipwanan ni Tin Tin,” sabi ku Mama. “Kaipwanan kong mag-anap sa mga bagong paagi sadi libro.”





“Di mo iya kayang usayon?” nag-aadit na unga ni Sonny.

“Uusayon ta iya,” simbag ku Mama. “Kaipwanan ka mga doktor na mag-anap sa mga bagong paagi tanganing maitao sa pasyente a tamang pag-ataman saka pagbulong.” Nakaangos si Sonny saka sinilngan su libro na kapot ni Mama niya.





Matapos makaanap ku tamang paagi na gagamiton, kinuko na niya su mga kaipwanan na gamit sa pag-operar. Tursido, tsek! Ragom, tsek! Gunting, tsek! Sulo, tsek! Nakakuko man sira sa isapoy saka ulunan na gagamiton nganing magin kumportable si Tin Tin.





“Siguro dapat magtabang man su ngod mo ka pag-operar,” sabi ni Mama ki Manoy Sonny. “Pero iya su nakaraot ki Tin Tin!” reklamo ni Manoy Sonny. “Amo, mas maray kin magtabang iya tanganing mabayad niya a pag-usay ki Tin Tin,” simbag ni Mama. “Pwera kan, a pag-ooperar nangangaipo sa katabang tanganing maitao a maray na pag-asikaso.”





Diri namuya si Manoy Sonny ku ideya ni Mama. Pero, gusto niya na matawan sa mas maray na pag-asikaso si Tin Tin.





Pinunan na ku mag-iina su pag-operar. Itinurol ni Dan ki Manoy Sonny su ragom saka tursido saka ginibo ni Mama su unang pagtayi. Nagsisilong si Manoy Sonny abang luway-luway saka sigurado su mga sumunod na pagtayi.

“Kalmado sana,” sabi niya sa sadiri.





Pagkatayi ni Mama sa nagkapira, sinilngan kadi si Manoy Sonny saka nag-unga, “Gusto mong tapuson a pag-operar?” Syempre, gusto niya.





Luway-luway na kinuko ni Sonny su ragom ki Mama. Tinapos su pagtayi saka binutong sa ugot su tursido. Pagkatapos, isinulit niya su ragom ki Mama tanganing amo na adi a migsarado ku bugkos.





“Tapos na kita,” sabi ni Mama abang inuusay su tursido. “Taadi na Sonny, nausay na ading takyag ni Tin Tin.”





“Bukong kaipwanan ta munang burubantayan si Tin Tin? Nababasa ko pa sana na a pag-aasikaso pagkatapos ka operasyon pareyo kaimportante

ka mismong pag-operar.” “Tama ika,” sabi ni Mama. “Siguraduwon mo na

makapaingalo iya sa maray. Bantayan mo su mga tinayian tanganing masiguro na diri adi mabadbad. Pwede na iyang magngayamon utro

ka mga sumusunod na aldow.”





“Ay salamat Mama! Ika a pinakamaganting na doktor sa bilog na kinaban.”

“Amo yan a pinakamaray na pagmati para sa usad na doktor,” sabi ni Mama ni Manoy Sonny.





Sa kwarto niya, luway-luway na pinabatang ni Manoy Sonny si Tin Tin sadto batangan. “Doktor Sonny?” unga ni Dan mantang dara-dara su mga lumang ayop na ngayamnan. “Agko pa ika oras na eksaminon a iba pang pasyente?”





Tudok sa buot na sinuportan ka Smart Axiata





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Salvacion Magistrado, Franlie Ramos-Corporal, Ma. Elizabeth Lagatic, Amie Bolalin, and Joanne Gariplan, and was approved for publishing by the Department of

Education Region V - Bicol Learning Resource Management Section (LRMS) of the Curriculum and Learning Management Division (CLMD). The book was field tested by Ruthsilly Samillano.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Unang Operasyon ni Doktor Sonny (Dr. Sokha's First Surgery). 			 Author: The Asia Foundation - Let's Read. 			 Illustrator: . 			 Editor: Seng Visal.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Maria Teresa Septimo, Kent Patrick De Lima, JOHN REYNOLD BRIOSO





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 29

Page 32

Page 35

Page 38

Page 43

Page 44

Page 49

Page 50

Page 53

Page 58

Page 59

Page 62

Page 65

Page 68

Page 73

Page 76

Page 77

Copyright





Guide


Cover

Start of Story





