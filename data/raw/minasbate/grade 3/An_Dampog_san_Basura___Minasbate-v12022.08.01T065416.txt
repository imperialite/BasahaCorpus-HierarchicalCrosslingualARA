An Dampog san Basura


Karanjeet Kaur




Bhavana Vyas Vipparthi





Si Mika an pinakamamundo na bata sa inda mag-aramiga. Sya man an pinakamamundo na bata sa inda klase. Sya na siguro an pinakamamundo na bata sa kalibutan.





Amiga? Wara bisan usad na amiga si Mika. Waran may gusto na makikanam kan Mika. Kay igwa san nagalupad sa taas san iya ulo. Usad na dampog san basura.





Panit san aranghita kag putos san biskwit, mga sira na kanaman kag tinaharan san lapis, piniripit na plastik san botelya kag pasadi-sadi na kolor san plastik bag. Tanan ini ginapatalibudan san mga langaw.





Waran may gusto na makikanam sa usad na bata na igwa sa uluhan san dampog san basura. Pan-o kun may matakdag na dunot na panit san

saging sa imo ulo? Makaririgma! Dili man makakanam si Mika san piyongpiyungan kay an dampog san basura sa iya ulo madali makit-an.





“Upod na kita maglakat pakadto sa eskwelahan,” sabi nya kan Sona. Nagdalagan si Sona pakadto sa luyo na kamino. “Pwede ba ako makahuram san tahar?” hunga nya kan Sweety. Nagkusmod si Sweety kag nagbalhin san

ingkudan sa katakin ni Ara. Ultimo pagkaon san pangalasdose, nagasolo si Mika. Aram ni Mika na dapat sundon nya an sabi san iya mama na dili mag-ati.





“Ayaw pag-itapok an panit san saging sa kamino!” “Ipilak mo an putos san biskwit sa basurahan.” Pero wara namati si Mika. Nagtawa lang sya kag

ginpadayon an pag-ati.





Usad na adlaw, grabe an urit san iloy. “Pira-pira, an tanan na basura magukod sa imo!” an sabi sa iya. Nagtawa lang si Mika. Pagkaaga, nakamata si Mika san baho kag karibok san mga langaw. Usad na dampog san basura

an ada sa uluhan nya. Nagmatuod an ginsabi ni Mama! Dili mahimo ni Mika

an magtawa.





Ginpurbaran ni Mika na magdalagan pahirayo. Pero ginagukdan pa sya gihapon san dampog san basura bisan diin sya magkadto. Kinuha ni Mika an silhig para lampusan ini pero dili nya ini matabog.





Ginhimo na ni Mika an tanan. Nagsiyak sya kag nagsabi sa dampog na maghali na. Ginpurbaran man nya na itapok an dampog sa basurahan pero dili gihapon mahali an dampog. Kaya nagin mamunduon si Mika.





Bigla may nangyari! Nakit-an ni Mika na nagpilak sa kamino si Mila san

panit san saging. Nabadli si Mika. Dili ba nya nakikita an dampog sa iya

uluhan? “Hoy! Kasarawayon sani!” siyak nya. Ayaw pag itapok an panit mo dida sa kamino, basi may madanlog.” Nahadlok si Mila sa dampog san basura kaya tinapok nya an panit san saging sa basurahan.





Pagkaaga, nagdyutay an dampog san basura! “Pan-o ini nangyari?” nginarat na hunga ni Mika. Nakita ni Mika na nagtapok si Auntie Reema san plastik bag.

“Auntie!” tawag nya. “Pakipurot san mga plastik bag kay pwede pa po ina

gamiton utro.” Pagkaaga, pagmata ni Mika na nagdyutay na an dampog san basura sa iya ulo, nakahiyom si Mika. Aram nya na kun nano an dapat nya himuon.





Kada may magtapok san putos san biskwit o tinaharan san lapis, ginasabihan sinda ni Mika. Ginapurot nya an plastik na botelya kag ginabutang sa basurahan. Naglinis an baryo. An dampog sa uluhan ni Mika, nagadyutay na nagadyutay. Hasta sa nag-abot an adlaw na nawara na ini. Wara na tanan. Si Mika na sugad an pinakamasadya na bata sa kalibutan.





Wara na mag-utro pag-ati si Mika. Dili man nya ginasabi pero nalipay sya na mag-istar sa malinis na baryo. Nahahadlok gihapon sya na basi magbalik an

dampog san basura sa mga maabot na adlaw. Sin-o an makasabi!





Istoryahan naton an basura

Aram mo ba kon nanu an mangyayari kun magkalat ka san basura? Dili ini magigin dampog san basura sa imo uluhan, kun imo ini itapok sa basurahan na apiki sa iyo balay. Magtapok san ati bisan diin, mapapakadto ini sa higad san kamino kag makadto sa mga agihan san tubig na hali saiyo mga balay. Ini na mga basura mabara kag iistaran san mga langaw na magigin sanhi san pasadi-sadi na klase san sakit. Hay!wara san sin-o man an gusto mag-istar sa maati na patalibod. Bisan hungaon mo pa si Mika.





Adi an mga pamaagi para mapugngan an pagkakaigwa

san dampog san basura

- Tunaan sa dili pagkalat san basura sa aton palibot.

- Sanayon na na itapok an aton basura sa tama kag pinakahalapit na basurahan.





Pagkatapos kaon san saging, dili ini pag-itapok sa agihan. Ibutang an panit sa dyutay na bag hasta na may makita ka na tama na basurahan. Damu san mga bagay na sa pangita mo waran bili, pareho san bag na papel na pwede mo butangan san panit. Pero dili tanan basura. Kaya ayaw pag itapok an bag na kaupod san panit. Darahon mo ini pauli kag gamiton utro. Tahuban an basurahan para dili ini sudlan san mga langaw kag iba pa na insekto.





An Dampog san Basura (Minasbate)

An dampog san basura na nasa uluhan ni Mika an rason kun nano kay nagin mamunduon siya na babayi sa entiro kalibutan. Basahon niyo ini na matahom na istorya kun papan-o nawara an dampog san basura

sa iya uluhan. Nasa panduha na lebel na libro na pambata. Usad na

digital publisher an Pratham Book para maghatag san mga libro para sa kabataan sa pasadi-sadi na lengguwahe.

Gin-urupod an mga bata, manunurat, parakurit, kag publisher. Kaupod an mga maestra kag parasalin. Para makahimo san mga libro sa damo na lengguwahe para sa mga kabataan na Indiano kag sa entiro mundo. An Storyweaver ay espasyo para magsurugatan an pagkamalikhain san mga bata, ginikanan,maestra, kag librarian.





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Juancho P. Azares, Gladys Judd D. Perez, and Jinky S. Paniza, and was approved for publishing by the Department of Education Region V - Bicol Learning Resource Management Section (LRMS) of the Curriculum and Learning Management Division (CLMD). The book was field tested by Joel Alcantara





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			An Dampog san Basura (A Cloud of Trash). 			 Author: Karanjeet Kaur. 			 Illustrator: Bhavana Vyas Vipparthi.

		 			 Published by Pratham Books, 			https://storyweaver.org.in/stories/11166-a-cloud-of-trash 			 © Pratham Books. 			Released under CC-BY-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-4.0.



		 			For full terms of use and attribution, http://creativecommons.org/licenses/by/4.0/

		 			Contributing translators: Enrique Villasis, Ronavie Espinosa





Table of Contents


Page 1

Page 2

Page 3

Page 4

Page 5

Page 6

Page 22

Page 25

Page 28

Page 31

Page 34

Page 37

Page 40

Page 43

Page 46

Page 49

Page 52

Page 55

Page 58

Page 59

Copyright





Guide


Cover

Start of Story





