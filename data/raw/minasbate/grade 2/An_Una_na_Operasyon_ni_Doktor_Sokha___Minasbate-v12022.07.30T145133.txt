An Una na Operasyon ni Doktor Sokha


The Asia Foundation - Let's Read





Nakit-an ni Sokha an iya daan na teddy bear na nakasuksok sa likod san kabinet. Nagrabo na an mga barahibo san iya teddy bear kag an usad na mata tigatangkason na, pero amo lang gihapon ini si Tin Tin na ginpalangga ni Sokha.





Gusto san iloy ni Sokha na linison nya an mga daan na kanaman para ihatag sa manghod nya, si Dara, pero dili nya igahatag si Tin Tin. Ginpaingkod ni Sokha si Tin Tin sa kama, lain sa iba na kanaman.





Nagsulod si Dara sa kwarto, kag ginhunga nya si Sokha kun nano an ginahimo. “Ginalinisan ko ini na mga daan ko na kanaman para ihatag ko sa imo,” sabat ni Sokha. “Mga pandaragko na bagay na pan-o an gusto ko yana. Mabasa pa ako san libro na panmedisina kaupod an aton iloy.”





Paghali ni Sokha, naghanap dayon san kanaman si Dara. May daan na kanaman na eroplano na dili sa iya ginapakanaman ni Sokha! Kag monyika na tigre na gurugusto pa nya sadto! Bigla nakit-an ni Dara an teddy bear sa kama ni Sokha. Basi nalimtan ni Sokha na isulod ini sa kahon.





Ginkuha ni Dara an teddy bear kag nagsabi, “Makatatawa an imo hitsura. Gusto mo ba lumupad kaupod ako?” Nagtuna na nagdurudalagan si Dara sa sulod san kwarto bitbit an teddy bear, ginaduyan nya ini pataas kag paubos na baga an eroplano. “Wheee!”





Sa sala, nakaingkod na nagabasa si Sokha san bag-o na libro san medisina kag pag-opera na ginhatag san iya iloy. Gusto ni Sokha na magin kaparehas san iya iloy, usad na doktor. Ginaparamasdan ni Sokha an iya iloy kag ginairog nya an kada hiwag sani.





Kag nakabati sya san umpag san tiil kag pagtangis hali sa luyo na kwarto. Nagadalagan palapit sa inda si Dara hawid an iya teddy bear na si Tin Tin. Natastas an tahi sa braso ni Tin Tin kag dyutay na lang, matatangkas na gayud. “Mama, kinahanglan ni Tin Tin san doktor!” nagatangis na ginsabi ni Dara.





“Nano an ginhimo mo kan Tin Tin?” pasiyak na ginsabi ni Sokha. “Kalma lang Sokha,” an pagtuna san iya iloy. “Nano ba an nangyari, Dara?” “Mama, sumab-it an iya kamot sa tokador san ginapalupad ko sya. Nasakitan sya,” sabat ni Dara. Namurula an pamayhon ni Sokha. Nano man pan-o kay ginakanaman ni Dara si Tin Tin? Tuna yana nasira na an pinakapalangga nya na teddy bear.





Ginpahigda san inda iloy an teddy bear kag ginkita an kamutangan ni Tin Tin. “Aton anay itsek an iya puso – dug, dug, dug! Abaw, maayo pa man! ”Umingkod si Sokha sa sofa para kitaon si Tin Tin. “Mama, an braso man lang ni Tin Tin an nasira, nano man kay ginakita mo pa an tanan?”





“Sokha, dapat kalmado ka kag pasensyoso. An usad na doktor dapat ginasigurado na an iya pasyente wara na san iba pa na nababatyagan,” esplikar san iloy ni Sokha. “Sige,” sabat ni Sokha, myentras ginakita si Tin Tin.

“An iya mata kay bagan sira. Kitaon ta ina nyan.”





Natapos na ni Sokha kag san iya iloy an pag-eksamin kan Tin Tin. Ginhangad ni Sokha an iloy. “Mama, bagan nasakitan gayud sya san grabe. Bagan kinahanglan dayon naton sya maoperahan.” “Tama ka!” pakig-uyon san iya iloy.





Nagkadto an iya iloy sa kabinet san mga libro kag ginkuha an libro san pagtahi. “Dili ako maaram san mga bag-o na pamaagi para operahan si Tin Tin,” sabi san iloy ni Sokha. “Kaya kinahanglan naton an mag-adal.”





“Dili mo aram kun pan-o sya ayuson?” hunga ni Sokha na nagahandal. “Maaayo naton ini,” an sabat san iya iloy. “Kinahanglan san mga doktor an mag-adal san mga bag-o na pamaagi para mabulong san maayo an inda

pasyente.” Naghangos san hidalom si Sokha tanda na dili sya dapat mahandal kag nagkita na sya sa libro kaupod san iya iloy.





Pagkatapos ninda makuha an tama na pamaagi, gintipon ni Sokha kag san iya iloy an tanan na gamit na kinahanglan sa operasyon ni Tin Tin. Mola-bola. Tama. Dagum. Tama. Gunting. Tama. De-kuryente na lampara. Tama. Nagkuha man sinda san ulunan kag sapin para magin komportable si Tin Tin.





“Bagan kinahanglan naton an bulig san imo manghod na si Dara,” suhestyon san iloy ni Sokha. “Pero sya an rason nano kay nangyari ini kan Tin Tin,”

protesta ni Sokha. “Tama ka, pero masakit man sa boot ni Dara an nangyari, kaya ngani pabuligon naton sya sa pag-ayo kan Tin Tin,” sabat san iya iloy.

“Usad pa, an malisod na operasyon nagakinahanglan san damo na tawo na magaburulig para makahatag san mas maayo na serbisyo.”





Dili naila si Sokha san ideya pero gusto nya mag-ayo dayon si Tin Tin.





Tinunaan na ninda an operasyon. Gin-abot ni Dara an mola-bola kag dagum kan Sokha.Hinay-hinay na gintanugan ni Sokha kag san iya iloy an dagum, kag an iya iloy nagtuna pagtahi. Nagkita si Sokha sa mahimat na pagtahi san iya iloy. “Ayaw pagadali,” padumdom nya sa sadiri.





San damo na san natahi an iya iloy, ginlingi sani si Sokha. “Gusto mo ba na ikaw an magtapos san operasyon?” hunga nya. Oo, gurugusto nya!





Mahimat na ginkuha ni Sokha an dagum sa iya iloy, gintapos nya an pagtahi, kag ginbutong san toda an mola-bola. Kag gintunol nya an dagum sa iya iloy para sya na an magbalighot.





“Kag... tapos na kita,” sabi san iloy ni Sokha kag ginhimos an mola-bola.

“Adi na Sokha, maayo na an braso ni Tin Tin.”





“Dili na ba naton babantayan si Tin Tin? Nabasa ko pan-o na mas kinahanglan an pagabantay san pasyente kumpara san pag-opera.” “Tama ka,” sabi san iya iloy.

“Siguraduhon na mahatagan san damo na pahuway si Tin Tin kag bantayan ta an iya mga tahi para makita kun nakapugol ini san maayo. Pwede na sya

makikanam pagkapira kaadlaw.”





“Salamat Mama. Ikaw an pinakamatibay na doktor sa kinab-an.”

“Amo ina an pinakamatahom na pamatyagon san usad

na doktor,” sabi san iloy ni Sokha. “Wara’n anuman.





Pagbalik sa iya kwarto, mahimat na ginhigda ni Sokha sa iya kama si Tin Tin. “Dr. Sokha?” hunga ni Dara na nagasulod sa kwarto bitbit an mga daan na monyika. “May oras ka ba para kitaon an pira pa na pasyente?”





Suportado san Smart Axiata





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Joanna Rose I. Gonzaga, Marlon G. Arididon, and Ma. Nicole Villanueva, and was approved for publishing by the Department of Education Region V - Bicol Learning Resource

Management Section (LRMS) of the Curriculum and Learning Management Division (CLMD). The book was field tested by Shanalyn Medina.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			An Una na Operasyon ni Doktor Sokha (Dr. Sokha's First Surgery). 			 Author: The Asia Foundation - Let's Read. 			 Illustrator: . 			 Editor: Seng Visal.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Enrique Villasis, Ronald Allan Relador, Shirley Titong, France katrina Basical





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 28

Page 31

Page 34

Page 37

Page 40

Page 43

Page 46

Page 49

Page 52

Page 55

Page 58

Page 61

Page 64

Page 67

Page 70

Page 73

Page 75

Page 77

Copyright





Guide


Cover

Start of Story





