Ang Fox kag Ang Tinday





Ang Pasaha sangka suba sa distrito kang Bara. Sagka adlaw, ang fox nga si Ladeha nag-abot sa kilid kang suba. Abi ni Ladeha nga tana guwapo guwapo gid. Nanamian tana nga ginadayaw kang tanan.





Gamit ang bara sa kilid kang suba, nag-obra tana ka bangkito para ana nga mapungkuan. Tungod nga sya obra lang sa baras, nagguba ang bangkito. Pero naka-obra kang paagi si Ladeha para dya mangin mabaskug.





Nagdakup tana ka darwa ka pangka kag ginsuksok sanda nga daw aritos kag nagpungko liwat sa bangkito nga baras.





Hinali lang may nagabot nga lalaki. Ginpa-untat na ang lalaki kag namangkot si Ladega, "Lalaki, ano ang histura ko? Pagkatapos mo sabat, amo pa lang ra pagpa-agi ko kanimo sa suba."





Para mapanami ang pamatyag ni Ladeha, nagumpisa kanta ang lalaki:

"Sa sangka bangkito nga baras, bangkito nga baras,

ginbudburan kang sandalwood,

gapungko ang lalaki nga maaram,

ana nga aritos human sa perlas."

Pagkatapos mabatian ang pagdayaw kang lalaki, nasadyahan si Ladeha kag naghambal, "Okay. Puwedi run ikaw maka-agi."





Buhay-buhay, nag-abot ang karbaw para magrigos sa suba. Namangkot liwat si Ladeha "Karbaw, ano ang histura ko? Pagkatapos mo sabat, amo pa lang ra pag-sugot ko nga marigos ikaw sa suba."





Para mapanami ang pamatyag ni Ladeha, nagumpisa kanta ang karbaw:

"Sa sangka bangkito nga baras, bangkito nga baras,

ginbudburan kang bulawan,

gapungko ang makusog nga amo,

ana nga aritos human sa pilak."

Pagkatapos mabatian ang pagdayaw kang karbaw, nasadyahan si Ladeha kag naghambal, "Okay. Puwedi run ikaw maka-rigos."





Pagkatapos may tinday nga nagabot para maginum ka tubig sa suba. Ang ngaran kang tinday kay Bachhiya. Si Bachhiya wara it ginakabala kag ginakahadlukan. Namangkot liwat si Ladega. "Bachhiya, ano ang akun nga hitsura? Pagkatapos mo sabat, amo pa lang ra pagsugot ko nga maka-inum ikaw sa suba."





Nanginit si Bachhiya. Wanhaw kinahanglan nga dayawun si Ladeha para maka-inum ang kung sin-o man sa ruba? Ginhambal ni Bacchiya kung ano gid ang ana nakita,

"Sa sangka bangkito nga baras, bangkito nga baras,

ginbudburan kang tae,

gapungko ang umang-umang nga si Ladeha,

ana nga aritos darwa ka pangka."





Na-ugot si Ladeha sa ginhambal ni Bachhiya kag ginlagas tana. Nagdalagan si Bachhiya kay tana nahadlukan.

Lagas Ladeha; dalagan Bachhiya.





Nadakup gid man ni Ladeha si Bachhiya.&nbsp;

Tungod naga-ugot gihapon si Ladeha, namangkot tana, "Bachhiya. Hambala kung paano ko ikaw kan-un? Halin bala sa imo nga ulo ukon sa imo nga kahig?"





Para masalbar ang ana kaugalingon, maaram nga ginhambal ni Bachhiya," Landatawa bala Ladeha, kung kan-un mo ako halin sa kahig, mataehan ta ikaw. Kung kan-un mo man ako halin sa akun ulo, ang mga ilas nga ayam magalumpat man kanakun."

"Ilas nga ayam?" pamangkot ni Ladeha nga may kahadluk.

"May mas tarawis nga unto kag kuko ang mga ilas nga ayam. Mas bahul sanda kanimo sa napulo ka beses! Kan-un da ikaw maski hindi pa magnguya," pagpaathag ni Bachhiya.

Ginbuy-an ni Ladeha si Bachhiya kag madasig nga nagdalagan.

"Ba-Bachhiya. Dali lang gid.

Ba-Bachhiya, Papalagyuha ako.

Ba-Bachhiya. Dali lang gid.

Ba-Bachhiya,&nbsp;Papalagyuha&nbsp;ako."





Umpisa kato hindi run makita si Ladeha, nagligid-ligid si Bachhiya sa sobra ka karadlawun. Nagpanaw-panaw tana pasaka kag panaog sa suba kang Pasaha. Ginpatimaan ni Bachhiya sa tanan ang estorya parte sa umang-umang nga si Ladeha.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Ang Fox kag Ang Tinday (The Fox and the Calf). 			 Author: Shanti Chaudhary. 			 Illustrator: Bandana Tulachan. 			 Editor: Krishna Sarbahari, Muna Gurung.

		 			 Published by , 			https://www.letsreadasia.org 			 © . 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, #_published_year_#. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Wilfredo Orquia





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Copyright





Guide


Cover

Start of Story





