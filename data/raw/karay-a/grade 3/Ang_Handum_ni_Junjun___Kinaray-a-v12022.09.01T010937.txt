Ang Handum ni Junjun


Meryl Garcia




Fahad Faizal





BLAG, BLAG, BLAG!

Nagbugtaw si Junjun. Naglaaw tana sa bintana para makita na ang ginahalinan kang gahud. May mga lalaki nga nagakutkot kag nagapamulpog rapit sa anda nga balay. May mga poste kag kable sa anda nga palibot.

Nagapaminsar si Junjun kun nagatukod sanda kang bag-o nga balay sa kakahuyan.





Nakita ni Junjun si Nanay na nga nagapamalantsa ka ana nga uniporme gamit ang plantsa nga de-oring.

“Nanay, sin-o ria ang mga nagaobra sa guwa?” pamangkot ni Junjun.

“Maman-an mo gid ria kar-on. Pamahaw anay rugto samtang init pa ang pagkaun,” sabat ni Nanay nga may ginatago nga yuhum.





Pagkatapos pamahaw, ginsuksok ni Junjun ang ana nga bag-ong plantsa nga uniporme. “Mapanaw run ako, Nanay!”

Nagdalidali si Junjun para agyan si Amy sa kapihan. Burubhay, nakita na run si Amy nga nagapamaypay!

“Parumbaanay kita!” panghangkat ni Amy. Dayon dalagan kang darwa.





Madasig nga naglubas sa kapihan sanday Junjun kag Amy. Naglibot sanda sa bahul nga mangga kag naglumpat sa sapa. Nakadab-ot gid man sanda sa dalan nga paagto sa eskuwelahan.





Nabatian ni Junjun si Amy nga naga-hum kang tono samtang sanda nagapaagto sa klase. Kanta dya halin sa paborito na nga cartoon sa TV.

“Ang superhero sa cartoon,” paathag ni Amy, “may gamhanan nga antepara panguntra sa mga kaaway.”

Ginapanumdum ni Junjun kun san-o pa sanda makatelebisyon.





TING! TING! TING!

Nagbagting ang bell kang eskuwelahan. Ginhingagaw nga pungkuan ni Junjun kag Amy ang bangko sa idalum kang electric fan. Kanami lang kang hangin! Ginapanumdum ni Junjun ang pagturog nga may electric fan. Ensakto gid daad sa tag-irinit!





Kang recess, nagsipal sanday Junjun kag mga abyan na. Mainit, gani madali sanda gin-uhaw. Nagbakal sanda kang paramig nga kalamansi.

BRRR! Ramig-ramig ang baso sa maragkut nga palad ni Junjun!

“Daad kun may ref lang sa balay, amo man dya ka namit ang paramig ni Nanay,” hambal ni Junjun sa ana nga kaugalingun.





Nagalibug ang ulo ni Junjun. Ginsagap na si Miss Maday.

“May ref sa kantina, pero sa balay wara. May electric fan sa klasrum, pero sa balay wara. May TV sanday Amy, pero sa balay wara. Wanhaw, Ma’am?” pamangkot ni Junjun.





“Sa diin kamo nagaestar haw?” pang-usisa ni Miss Maday.

“Sa kakahuyan, Ma’am, sa unahan kang kapihan.” sabat ni Junjun.

“Ah. Ang mga bombilya, electric fan, ref, kag TV, nagaandar lamang kun may koryente. Wara pa kamo siguro madab-ot kang elektrisidad.”

“Wanhaw?” pamangkot ni Junjun.

“Ang koryente nagalatay sa mga kable halin sa electric power station. Pero hay sa kakahuyan kamo nagauli, budlay makadangat ang kable sa inyo nga balay,” paathag ni Miss Maday.

Nangluya si Junjun.





Pagkatapos kang klase, nagdalagan ang mag-abyan paagto kanday Amy sa kapihan. Nagahinalup run ang adlaw. Ginpaandar ni Amy ang bombilya. “Matuon run ako, Junjun,” hambal na.

“Nagadulum run man. Madalidali man ako hay sindihan ko pa ang kingki,” hambal ni Junjun.





Pag-abot sa anda nga balay, naabutan ni Junjun ang ana nga Tatay nga nagaestorya sa pira ka mga lalaki. Sanda ang mga nagagahud kaina kang aga.

“May ano, Tatay, haw?” pamangkot ni Junjun.





Tanan nagliso kana kag nagyuhum. Gintudo ni nanay na ang switch sa dingding. Gintum-uk ni Junjun ang switch kag nagpamalakpak ang tanan hay nagsanag ang balay.

“Yehey! Daw sa indi mapatihan, may koryente run kita!” hambal ni Junjun.





Puwede run si Junjun makatuon sa sanag kang bombilya, magturog nga may electric fan, mag-inum ka paramig nga kalamansi, kag maglantaw sa superhero nga may gamhanan nga antepara!





Naman-an Nyo Bala?

Ang elektrisidad mahimo sa duro nga paagi. Sa Pilipinas, kalabanan dya halin sa mga planta geothermal. Makabuul man kita kang koryente halin sa tubig, hangin, sirak kang adlaw, kag iban pa. Sa Pilipinas, una nga natugruan kang elektrisadad ang Manila kang 1890sa patigayon kang Sociedad Mercantil nga nangin La Electrecista kang 1892.

Sa pahayag kang Department of Energy, kang 2020,may 23. 2 milyon kang kabalayan sa Pilipinas ang may elektrisidad run. 1. 63milyon pa kang kabalayan ang wara pa madab-ot kang elektrisidad.





Mga Pamangkot:

1. Kun kaisa makakita ikaw kang kurit kang koryente sa langit. Ano ang tawag kadya?

2. Gusto ni Junjun nga matakdan ang anda nga balay kang koryente para makagamit sanda kang TV, ref, bombilya, kag electric fan. Magtugro kang tatlo ka bagay nga nagagamit kang koryente.

3. Ano ang mabulig kanatun kang koryente?

4. Sa ano nga mga pamaagi kita makakinot kang koryente?





Sabat:

1.

2.

3.

4.





This book was adapted as part of the ABC+: Advancing Basic Education in the Philippines project.

ABC+ is a partnership of USAID and the Department of Education (DepEd), implemented by RTI International together with The Asia Foundation, SIL LEAD, and Florida State University.

This book was quality assured by Donald T. Genine, EPS-LRMS, Celestino S. Dalumpines IV, EPS-Filipino, and Schubert Anthony C. Sialongo, EPS-LRMS, and was approved for publishing by the Department of Education Region VI - Western Visayas Learning Resource Management Section (LRMS) of the Curriculum and Learning Management Division (CLMD).

This book was also evaluated by Amy Fe Pagunsan, Francisco Misajon Jr. and Dream Rose Malayo, and field tested by Rizel Asuncion.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Ang Handum ni Junjun (Unni's Wish). 			 Author: Meryl Garcia. 			 Illustrator: Fahad Faizal.

		 			 Published by Pratham Books, 			https://storyweaver.org.in/stories/26576-unni-s-wish 			 © Pratham Books. 			Released under CC-BY-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-4.0.



		 			For full terms of use and attribution, http://creativecommons.org/licenses/by/4.0/

		 			Contributing translators: Jose Edison C. Tondares, Linda Arnaez-Lee, Hazel May Altar, Kea Chiva





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Copyright





Guide


Cover

Start of Story





