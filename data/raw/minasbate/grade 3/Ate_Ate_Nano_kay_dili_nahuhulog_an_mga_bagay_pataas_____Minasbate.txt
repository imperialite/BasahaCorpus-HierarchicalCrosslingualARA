Ate, Ate, Nano kay dili nahuhulog an mga bagay pataas?





Ate, Ate, gina-isip ko...Ano an gina-isip mo, bunsoy. Ano an gina-isip mo?&nbsp;Gina-isip ko, gina-isip ko, nano kay dili nahuhulog an mga bagay pataas?&nbsp;Nano sa kita mo, bunsoy. Nano sa kita mo?&nbsp;

Sa kita ko, sa kita ko...Isabi sa akon, bunsoy, ano man sa kita mo?&nbsp;





Sa kita ko

San una na panahon, nangyare na nahulog an mga bagay pataas

An langit kay puno san pamputos san toffee&nbsp;kag tukog san ice cream&nbsp;

Na an mga bituon kay nadalus-ay sa panit san saging

Na minsan, an bulan nasamadan an mahamis na tiil sa mga buak na bildo san baso

O di kaya man nasab-it sa kalawangon na pako an iya halaba na kulay pilak na palda





Sa kita ko. An&nbsp;gurang na babayi na naka-istar sa langit kay gin-kapoy san kakalinis san mga ati, kaya iya binutangan sumpa an kalibotan; Kag tuna sadto tanan na bagay nahulog pababa.

Sa kita ko amo ini an rason nano kay dili na pataas an hulog san mga bagay tungod ini sa gurang na babayi sa langit na nabadli na umistar sa mabaho na kulungan san baboy. Katibay ko Ate, hanu?&nbsp;





Oo, bunsoy, kag basi tama ka pud.

Pero sa mga libro na nabasa ko, dili ina an an ginasabi ninda.

Ano an sabi ninda, Ate. Ano an sabi ninda?&nbsp;

Nano sa kita mo, Bunsoy. Nano sa kita mo?

Sa kita ko, sa kita ko...

Isabi sa akon, Bunsoy, ano sa kita mo?





Sa kita ko

Sadton una na panahon, nahuhulog an mga bagay pataas na nagpa-badli kan Mama.&nbsp;

An mga susi ni Papa, an tarugo san iya aritos, an mga sinsilyo na imo gina-uruitsya (maski aram mo na mauuritan ka ni Mama)

Sa imo pagbalik hali sa merkado; tanan na bagay nahulog pataas kag nag-kawarara





Nangadyi si Mama sa tanan na iya Ginoo.&nbsp;

Naluoy an usad sa inda, kag an mga bagay nagkahurulog kag dili na nagkaka-warara

Malipayon si Mama (pero wara nag-dugay)&nbsp;

Kay sa yana naga reklamo na sya sa mga kalat sa salog.&nbsp;

&nbsp;Amo ini sa kita ko nano kay an mga bagay dili nahuhulog pataas. Salamat ini sa pakig-maluoy san babayi para sa mga sinsilyuon, tarugo, kag mga susi na dili na pirme mawara.

Katibay ko, Ate. Hanu?&nbsp;





Oo, aram ko, Bunsoy. Kag basi tama ka pud.&nbsp;

Pero sa mga libro na akon nabasa, dili ina an sabi ninda.&nbsp;

Ano an gin-sabi ninda, Ate?&nbsp; Ano an gin-sabi ninda?&nbsp;

Ano sa kita mo, Bunsoy? Ano sa kita mo?&nbsp;

Sa kita ko, sa kita ko...

Isabi sa akon, Bunsoy, ano sa kita mo?&nbsp;





Sa kita ko

Igwa san dako kag hangol na halimaw sa sulod san idarom san kalibutan

Na kada-adlaw naga-hulat, an iya ba-ba na bagan luho na nakanganga san dako kag naga higop san damo-damo na hangin...

Kag wara san nakakadto pataas myentras sige nya an higup san hangin- An direskyon san mga bagay kay pakadto sadto na luho.





Sa kita ko

Damo nan mga bagay an nakasulod didto.

An akon mga hulin, butok, kag an mga manamit na pagkaon na gina-himu ni Mama na dili mo kag nakon gina-kaon, pero nawawara.

&nbsp;Amo ini sa kita ko nano kay an mga bagay dili nahuhulog pataas. Kay gina tubongan an hangol na halimaw sa idarom san duta.&nbsp;

Katibay ko, Ate. Hanu?&nbsp;





Oo naman, Bunsoy. Oo naman, kag basi tama ka pod...

Pero sa tanan na mga libro na nabasa ko, dili ina amo an inda gin-sabi.

Ano an sabi ninda, Ate?&nbsp; Ano an sabi ninda?&nbsp;





Dali didi, Bunsoy.&nbsp;

Isasabi ko sa imo an gin-sabi ninda.&nbsp;

Sabi ninda, sabi ninda...

Isabi sa akon, Ate. Isabi sa akon an gin-sabi ninda.&nbsp;





Sabi ninda na an dako-dako naton na kalibutan kay gina bira an tanan na bagay pakadto kag paapiki sa iya.&nbsp;





Sabi ninda na an daragkuon na bagay kay mas kusog an pag-bira sa mga dyugtay na bagay, kumpara san mga gagmay na bagay kun hain maluya an nabibira kag nadadara na mga dagko na bagay.&nbsp;

Pero nano kay dili nahuhulog pataas an mga bagay, Ate?&nbsp;

Dili nahuhulog pataas? Hulat-hulat lang, Bunsoy, hulat-hulat lang.&nbsp;





Sabi ninda na an mundo, na aton gina-istaran kay dako-dako na bagay. Kita tanan, kag kun nano-nano pa man na adi sa kalibutan- mga eroplano, mga balyena, kag maski an aton mga kadagatan- mga dyugtay la na bagay.&nbsp;





Kaya amo ini an rason nano kay grabe kita madara kag mabira san kalibutan pakadto sa iya. Kumpara sa mahinay ta na pagabira sa kalibutan pakadi sa aton. Grabe kakusog san pwersa san kalibutan: kita, an aton mga susi, mga tarugo, o an aton mga sinsilyuon, dili naka-takas, nakalupad paharayo, nawawara o nahuhulog pataas.&nbsp;





Ini na GRABE kag ini na DAKO-DAKO na pwersa, kun hain kita tanan&nbsp;maski na an mga penguin na adto sa dur-ho san mundo ginabira san kalibutan pakadto sa iya—&nbsp;ginatawag ini na GRA-VI-TY.&nbsp;

Matuod kaya ini, Ate. Matuod kaya?&nbsp;

Dili ko masasabi, Bunsoy. Dili ko masasabi.

Pero an tanan na libro na akon nabasa, amo ini an ginasabi.&nbsp;





&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;DAGDAGAN AN KAARAMAN!

Nano kay dili nahuhulog an mga bagay pataas?

Sakto 35ka-tuig na nagligad, igwa san usad na sikat na Ingles na scientist&nbsp;na ginatawag sa pangaran na Isaac Newton. Naga pahuway sya sa idalom san puno san mansanas san bigla siya naigo kag nahulogan san bunga sani sa ulo. San ginakaham nya an iya ulo, nakaisip si Newton nano kay dili nahuhulog an mga bagay pataas. Nakaisip sya san teorya kun hain an kalibutan daw kay bagan dako na magnet,&nbsp;na gina bira pakadto sa iya an mga bagay na nakapalibot didi gamit an iya pwersa. Gin-tawag nya ini na dili madadaog na 'gravity'

Iya pod gin-pahimutang na tanan na adi sa kalawakan kay nagapanhila kag nagabutong san tanan na iba pa. An magkaparehas kadagko na bagay na gina-bira an kada usad kay nagagamit san mas kusog na pwersa, kumpara sa pwersa na gamit san mga mag dyugtay na bagay. Kag, myentras naga dag-dag an kaharayo san duha na bagay, an kakusog san pwersa na naga-bira sa inda na duha kay nagaluya.&nbsp;





Pero dili lang an mansanas an nahuhulog hali sa puno himo san gravity. Tungod&nbsp;sa iya namimintenar san bulan an paghiwag sa iya orbit patalibod sa kalibutan kag an pagtalibod san tanan na planeta sa adlaw. An pwersa san gravity kay ginapunggan an bulan na lumupad pakadto sa kawar-an sa kalawakan.&nbsp;

Pero nano kay dili nahuhulog an bulan pakadto sa kalibutan? Kay an bulan igwa man san sadiri na gravity, kun hain ginabira pod sani an Kalibutan. Kay mas kusog an gravity sa kalibutan, naga-tuyok patalibod an bulan sa iya. Pero kun mas kusog an pwersa san gravity san bulan, an kalibutan naman an matalibod sa iya.&nbsp;





Purbari ini na hirimuon!

Mga kinahanglan:

Pira na lastiko

Gamay na goma na bola

Halaba na pisi

Mga hirimuon:

Hugutan an pag-butang san lastiko palibot sa bola. Ihigot an pisi sa usad sa mga lastiko na nakapalibot sa bola. Mag-tindog kun diin mahawan kag ilabyog an bola na nakabutang sa imo ulo. Kun tama ka kakusog an imo pag-labyog, an bola kay matalibod san pahigda na bilog sa imo ulo. Yana, buhian mo an pisi. Nano an nangyare? An bola kay tumalbo san duro-diretso.&nbsp;





Nano kay nangyayari ini?

Kay igwa san tension force sa pisi, na ginamintinar an pagtalibod san bola sa ulo. Kun buhian mo an pisi, mawawara an tension force kag matalbo an bola.&nbsp;

Isipa an bola na amo an bulan kag ikaw naman an kalibutan. An gravity san kalibutan kay bagan amo an tension force sa pisi! Kun wara ini na tension force, matalbo an bulan sa kalawakan.&nbsp;





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Ate, Ate, Nano kay dili nahuhulog an mga bagay pataas? (Sister, Sister, Why Don't Things Fall Up?). 			 Author: Roopa Pai. 			 Illustrator: Greystroke.

		 			 Published by , 			https://storyweaver.org.in/stories/188-sister-sister-why-don-t-things-fall-up 			 © . 			Released under CC-BY-4.0.

		 			This work is a modified version of the original story. @The Asia Foundation – Let’s Read, #_published_year_#. Some rights reserved. Released under CC-BY-4.0.



		 			For full terms of use and attribution,

		 			Contributing translators: Alma Brioso





Table of Contents


Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Page 18

Page 19

Page 20

Page 21

Copyright





Guide


Cover

Start of Story





