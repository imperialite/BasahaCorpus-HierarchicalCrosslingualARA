Halo-halo Para sa Tanan


Kyle Barker


The Asia Foundation - Let's Read




Sin Thuokna and Seat Sopheap





Ginakulbaan na nagsudip si Veata sa kanto. Nakit-an niya an tulo na babayi na nagatinawa. Kada usad sa inda may sul-ot na matahom kag hinimo sa kamot na kulintas. Nagatambol an puso sa iya dughan. Sugad pa lang nakakita si Veata san mga bata na kaedad niya tuna san nagbalhin sinda sin balay may tulo na ka semana.





Nano an sasabihon niya sa inda? Maila man ba sinda na makipag-istoryahan sa iya? O basi langasan lang siya?

San nagsudip siya utro, wara na sinda.

"Amo na ina," huyom niya.

Dili na magkakaigwa san amiga si Veata sugad na bakasyon.





"Pwede ba kita mag-uli, Papa?" istorya ni Veata. "Wara akon amigo didi."

"Didi na kita naga-istar, anak," sabat san ama ni VEata. "Pero pakadi na si Tiya Ponnleu."

Nagngirit si Veata, masadya siya kapag kaupod si Tiya Ponnleu. Maaaram siya magpamati kag matibay magsigulanon bilang usad na barista.





"Maayo na adlaw!" tawag san usad na boses.

"Tiya Ponnleu!" siyak ni Veata, naglumpat siya para magbagat.

"Kamusta na, palangga ko na Veata," istorya ni Tiya Ponnleu. Ginkupkop siya ni Veata kag may ginhatag na baso na kinuskos na yelo. "May pasalubong ako sa imo para sa bag-o niyo na balay."





Nag-ingkod an duwa kag ginhunga siya ni Tiya Ponnleu san magkapira manungod sa inda bag-o na balay. Pagkatapos, ginhunga naman siya ni Tiya Ponnleu kun igwa na siya san mga bag-o na amiga.

"Wara akon bag-o na amiga," Sabat ni Veata.





"Kalisud sana," sabi ni Tiya Ponnleu. "Pasensya na."

Nakaduko na ginkita an iya baso na tunga nalang an bilin, sumabi si Veata, "Nano kaya kun tunaan naton pagbaligya san halo-halo? Gurugusto ini san tanan! Ginadarayo ini san mga tawo."





"Bubuligan mo ba ako?" nakangirit na hunga ni Veata.

"Sige ba," sabat ni Tiya Ponnleu. "An aram ko may kagudan san yelo an imo ama."

"Kag kinahinanglan ta san hapay, pisog san chia, kag gulaman!" dagdag ni Veata.





Nagbutang na si Veata kag Tiya Ponnleu san lamesa sa unahan san inda balay. Nagbakal pa si Tiya Ponnleu san yelo sa iya amiga kag gin-apikihan pa niya para i-inspeksyon.

"Nano an ginakita mo?" hunga ni Veata habang ginamasdan si Tiya Ponnleu. "Yelo man lang ina."

"Oo," sabat ni Tiya Ponnleu na nakahiyom. "Pero an sekreto san manamit na halo-halo amo an yelo."





Gin-eksplekar ni Tiya Ponnleu na bilang barista naarman niya na pirmi inspiksyonon an mga sakot. Kun dili lab-as an kape, dili maganamit an sinara na kape.

Maski kun papan-o giniling an kape, ginaaram san barista.

"Kaya kinahinanglan ta san maayo kag lab-as na yelo," dungan ni Veata. "Kag importante na kaskasan ini san maayo-ayo!"

"Kag butangan san pinakamanamit na sakot!" istorya ni Tiya Ponnleu.





Kinahapunan, nagatinawa kag nagainistorya si Veata kag Tiya Ponnleu mientras nagahimo san pira na haluhalo para sa mga katakin ninda na balay na nagalabay. Pero dili aram ni Veata kun nano an sasabihon sa mga tawo.





Pero napansin ni Veata na pirme masadya na nakig-istoryahan si Tiya Ponnleu sa mga tawo na nagaagi. Pero niya ginatunaan an pakig-istorya sa matahom na panurmaton o minsan paagi sa paghunga. Tapos magapamati siya kag pagtapos siya naman an magahunga. Turutadtaod halaba na an inda napag-istoryahan. Nakakabilib!

Determinado na si Veata na porbaran man.





"Katahom san imo bado, kaganda san imprenta," komentar niya sa sunod ninda na kostumer.

Nagngirit sa iya an kostumer kag nagpasalamat. Gindunganan san babayi an iya istorya kag ginsabi na an iya sobrena an nag-imprenta kag ginaomaw niya ini.

Nagkumpormi si Veata na matibay man gayod an sobrena san babayi kag naghunga kun naghimo pa siya san iba na kamiseta.

Nagpadayon an inda istoryahan tungod sa sobrena san babayi kag sa inda baranggay.





Paghali san babayi, ginsabi ni Veata sa iya Tiya Ponnleu kun papan-o siya kinulbaan na makipag-istoryahan sadto na babayi.

"Matibay ka na ngani!" Kompiyansa ni Tiya Ponnleu sa iya. "Bilang barista, naarman ko na an ila san tawo na magbahin san inda istorya. Puwede na ikaw an magtuna na makipag-istoryahan, irog san ginhimo mo kanina, pero minsan masadya na an tawo na mag-istorya."

"Kadamo gali san klase san tawo," obserbar ni Veata. "Kada usad sa inda may sadiri na istorya!"





Pagkagab-i, ginhunga si Veata san iya Papa kun matiano an inda adlaw.

"Damo kamin nabagat na tawo," an pahambog na sabi ni Veata. "Pero dili man nagadugay an tawo. Kag wara pa kamin nabagat na kabataan."

Kag may naisip si Veata!

"Pwd ba kita magdagdag san mga lamesa kag ingkudan sa aton pwesto?" hunga ni Veata. "Basi pwede naton gamiton an sa may kilid na patyo, para an tawo makaingkod kag makaistoryahan san dugay."





"Matahom ina na naisip mo!" sabi ni Tiya Ponnleu. "An importante na parte san pagiging barista an magbulig maghimo san usad na komunidad, hatagan an mga tawo san komportable na lugar na pwede sinda magkirita kag mag-iristoryahan."





San sunod na adlaw, ginbalhin ninda Veata kag Tiya Ponnleu an tindahan san halo-halo sa higad san balay.

Ginhali ninda an mga daan na karton kag nagdagdag san pira kabilog na ingkodan kag lamesa.





San mga sumunod pa na adlaw, naghimo pa sinda Veata kag Tiya Ponnleu san halo-halo sa inda baranggay kada hapon. Padamo sin padamo an mga tawo na nagalabay. Kag sugad may mga nagaingkod kag nagaistoryahan.





Sa urhi na adlaw san semana, nakalantaw si Veata san tulo na bata na babaye na nakapila para magbakal san inda palamig. An kada usad sa inda nakakulintas san maganda na hinimo lang sa kamot na kulintas. Nagtuna naman kulbaan si Veata.





Matapos makuha an inda order, nagkomentar si Veata, "Naila ako sa kulintas niyo."

"Salamat, sarabay namon ginhimo ini," sabat san una na babayi. "Sugad ko lang nakita ini na tindahan, gintindog ba ini san imo ama?"

"Dili, sa akon lang," sabat ni Veata. "Kabulig ko an akon tiya."





Nginarat an mga babayi kag naisip ninda na katibay ni Veata na igwa siya san sadiri niya na tindahan. San nagsunod na adlaw, nagbalik an mga babayi, kag gin-imbitaran ninda si Veata na mag-ingkod kag updan sinda!





Pagkatapos, halos uroadlaw nagabisita kag nagaistoryahan sinda ninda Veata. Dili nagdugay padamo sin padamo an mga bata an nagalabay kag nagabakal san halo-halo.





Pagkatapos san bakasyon, nagbalik si Tiya Ponnleu kag diretso nagkadto sa tindahan ni Veata.

"Barista!" tawag niya. "Usad na halo-halo!"

"Sige, usad na halo-halo!" sabat ni Veata na nakangirit.





Brought to you by



Let's Read is an initiative of The Asia Foundation's Books for Asia program that fosters young readers in Asia and the Pacific.

booksforasia.org

To read more books like this and get further information, visit

letsreadasia.org.

Original Story

			ខ្ញុំមានមិត្តហើយ (A Treat for Everyone), Author: Kyle Barker, The Asia Foundation - Let's Read. Illustrator: Sin Thuokna, Seat Sopheap.

Published by The Asia Foundation - Let's Read, http://www.letsreadasia.org © The Asia Foundation - Let's Read. Released under CC-BY-NC-4.0.

This work is a modified version of the original story. © The Asia Foundation, 2021. Some rights reserved. Released under CC-BY-NC-4.0.

For full terms of use and attribution, http://creativecommons.org/licenses/by-nc/4.0/

Contributing translators: Enrique Villasis, JOCELYN DELLOSA, France katrina Basical, and The Busy Pinoy Mom





Table of Contents


Page 1

Page 2

Page 3

Page 4

Page 5

Page 6

Page 7

Page 8

Page 9

Page 10

Page 11

Page 12

Page 13

Page 14

Page 15

Page 16

Page 17

Page 18

Page 19

Page 20

Page 21

Page 22

Page 23

Copyright





Guide


Cover

Start of Story





