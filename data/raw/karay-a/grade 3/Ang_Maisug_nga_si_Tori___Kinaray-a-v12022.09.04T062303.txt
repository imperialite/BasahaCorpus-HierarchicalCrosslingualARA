Ang Maisug nga si Tori


Kim Sokna




Seat Sopheap





Tuig-tuig, iririmaw nga nagasaulog ang mga kikik sa latagun. May nanari-sari nga paindis-indis sa saot, kanta, kag lupad.





Kalingawan ni Tori ang maglantaw kang padasigay lupad.

Kadya nga tuig, nagdesiyon tana nga mag-entra.





Nagpalista si Tori sa paindis-indis. Wara nagpasugot ang lider kang mga kikik.

“Mga lalaki lang ang puwede,” kuon kang lider. “Paiway hay babayi timo!”

“Bukun man tana ensakto dya!” sabat ni Tori. “Dasig man ako maglupad! Lantawa nyo bala!” Dalidali nga nagbuylo si Tori ugaring nakasanggab kag nahulog.

“Aggguuuyyyy!” uraroy ni Tori. Nagharakhak ang mga lalaki nga kikik.





Wara nag-ampo si Tori. Nag-uli kag gin-estorya na ang ana nga ginikanan.

“Tatay, puwede mo ako tudluan maglupad kang madasig?” pangabay ni Tori.

“Wanhaw?” pagkatingala ka ana nga tatay.

“Tuon lamang bala timo magkanta,” sabat ka ana nga nanay.

“Nanay, gusto ko tana mag-entra sa padasigay lupad,” pamirit ni Tori.

“Wanhaw gani?“ uman ka ana nga nanay. “Orubrahun lang tana ria ka mga lalaki.”





Nasubuan si Tori hay wara it gusto magbulig kana.

“Wanhaw nga indi tana puwede ang mga babayi sa padasigay lupad?” pamangkot ni Tori sa kaugalingun. Nagdesisyon si Tori nga himuon na ang kaugalingun nga ikasarang. Sikreto tana nga naga-practice.





Nangin mabudlay ang ana nga pag-practice sa paglupad parehas ka mga nagakarera. Ang ana nga kapoy nga pakpak daw magkarautod sa kabaskugun ka hampak kang hangin. Daw mangampo run gid tana.





Nagapahuway tana kang makadali sa sanga kang may nabatian nga huni.

Tsip! Tsip!

Sa tabok kang latagun, sangka inang nga pispis ang nagatudlo sa ana nga buto nga maglupad.

“Bisan ikaw mahadlukan, magpakaisug lang kag imo gid masarangan,” hambal kang inang. “Isug lang bala. Masarangan mo ria maglupad!”





Bahul ang sarig ni Tori sa kaugalingun nga mag-entra sa padasigay lupad.

“Masarangan ko dya!” singgit na. Naglukso si Tori sa hangin kag nakasamput sa anda nga balay sa mabugu nga oras.





Nag-abot ang adlaw kang paindis-indis. Nanigal-ut si Tori sa panung. Sa umpisa, wara it may nakatalupangud kana, ugaring nahangyus ang tanan!

Si Tori ang nagapanguna!





Rapit run lang si Tori sa finish line kag nagdaug. Pero nakita na nga nagaparapit ang gutum nga uwak nga gusto magdagit ka iban nga kikik.

“Hala! Kinahanglan luwasun ko ang mga kikik,” hambal ni Tori sa ana kaugalingun.





Maisug nga naglupad si Tori agud atubangun ang uwak.

“Hoy, uwak!” hangkat na. “Dali dya! Ako ang dagita!”

Ginlagas tana kang uwak gani ang iban nga kikik ang una nakadangat sa finish line.





Rapit run lang madab-ot kag matusik tana kang uwak.

Naglagapak tana sa lupa rapit sa tunukun nga tanum. Nagsurong liwat ang uwak. Mayad lang hay nakapanago lagi sa idalum kang tanum si Tori.





Ginsusul kang uwak ang tunukun nga tanum.

“Waaak! Waaak!” hibi kang uwak. Nasiud tana ka mga tunuk. Gintinguhaan kang uwak nga huksun ang ana mga pakpak pero nabudlayan tana.





Nakaluwas gid man ang uwak sa tunukun nga tanum kag naglupad parayu.

“Indi run magbalik-balik rugya!“ singgit ka mga kikik sa uwak. Ang sangka mabuut nga kikik ang nagbulig kay Tori paagto sa finish line.





Nagahulat ang ginikanan ni Tori kana.

Gintugruan nanda si Tori kang bulawan nga tropeo. “Tori, napamatud-an mo nga ang mga babayi maaram, madasig, kag maisug. Ikaw ang nagdaug tulad!”

“Kruhhaaay! Tori!” singgit kang tanan nga mga kikik. “Kruhhaaay! Maisug nga Tori!”





This book was adapted as part of the ABC+: Advancing Basic Education in the Philippines project.

ABC+ is a partnership of USAID and the Department of Education (DepEd), implemented by RTI International together with The Asia Foundation, SIL LEAD, and Florida State University.

This book was quality assured by Donald T. Genine, EPS-LRMS, Celestino S. Dalumpines IV, EPS-Filipino, and Schubert Anthony C. Sialongo, EPS-LRMS, and was approved for publishing by the Department of Education Region VI - Western Visayas Learning Resource Management Section (LRMS) of the Curriculum and Learning Management Division (CLMD).

This book was also evaluated by Amy Fe Pagunsan, Francisco Misajon Jr. and Dream Rose Malayo and field tested by Rizel Asuncion.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			Ang Maisug nga si Tori (Tori the Brave). 			 Author: Kim Sokna. 			 Illustrator: Seat Sopheap.

		 			 Published by The Asia Foundation - Let's Read, 			https://www.letsreadasia.org 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Macky Jam Lababol, Jose Edison Tondares





Table of Contents


Page 1

Page 2

Page 3

Page 4

Page 21

Page 25

Page 29

Page 33

Page 37

Page 41

Page 45

Page 49

Page 53

Page 57

Page 61

Page 65

Page 66

Copyright





Guide


Cover

Start of Story





