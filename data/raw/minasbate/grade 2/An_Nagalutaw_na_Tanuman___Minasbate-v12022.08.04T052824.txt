An Nagalutaw na Tanuman


Iem Tithseiha




Iem Tithseiha





Dose anyos na si Kikay. Nagaistar sya kaupod an iya ama, kag manghod na lalaki sa suba san Tonle Sap. An tanan nagalutaw sa tubig: an eskwelahan, health center, pagoda, an tanuman, tanan-tanan!





Matibay na parapangisda an ama ni Kikay. Matibay man magbugsay an iya manghod. Kada aga, nagapangisda sinda. Bilin si Kikay sa inda balay para mag-ataman san inda tanuman.





Pirme ginahangyo ni Kikay sa iya ama kag manghod kun pwede sya iupod sa inda pagpangisda. Habo an iya ama, “Mapagal magpangisda, didi ka nalang sa balay kag magbunyag san mga tanom. Gusto ko kaunon an mga kapayas na imo inpadako.” “Magpabilin ka na lang sa balay kag atamanon mo an kamatis para sa akon,” dagdag pa san iya manghod.





Nag-abot an panahon san tag-uran. Halos uruadlaw sige an uran. Nagbaha an sapa kag an katakin na suba.





Usad na adlaw, pagkahali san iya ama kag manghod na lalaki mangisda, may nabatyagan si Kikay na dili maayo. “Hain na an akon tanuman?” pagtangis na siyak nya. Nagparatalibod sya san hanap hasta nakita nya ini na ginaanod paharayo sa inda balay.





Matulin ini na ginaanod kaya insigida na nagparabugsay si Kikay para masalbar an inda tanuman. “Uy! An tanuman ko! Hulata ako!” paspas an iya pagbugsay.





Sa katung-anan san lawa, ginsayaw-sayaw san daragko na balod wala pa tuo an iya baruto. Sumulod an tubig sa baruto ni Kikay. Dali-dali nya na ginlimas an tubig kag padayon an iya pagbugsay. Mainit na an adlaw kag ginkapoy na si Kikay. Padayon gihapon na ginaanod paharayo an inda tanuman.





Maayo lang kay nag-udong na an tanuman! San naabutan nya ini ginhigot nya an iya baruto bag-o sya naglumpat pakadto sa inda nagalutaw na tanuman. Taudtaod naghiwag na naman an inda tanuman papaharayo sa iya baruto.





Napaisip si Kikay kun nano an nangyayari. Nagdesisyon sya na kitaon an sitwasyon sa idarom san tubig. Naghangos sya san hidarom kag nagbuso.





Sa idalom san tubig, may nakita sya na dako-dako na isda na nagabutong san inda tanuman. “Aaaah... Ini gali na isda an nagabutong san amon tanuman!” sa isip ni Kikay myentras sya nagagukod sa dako na isda.





Taudtaod, may nabati sya na karibok sa igbaw san tubig. Pagbutwa nya sa tubig, nakit-an nya an mga grupo san amo na dili nakahali kay baha. “Aaah, aram ko na! Ginakuha san dako-dako na isda an akon tanuman para buligan an mga amo.”





“Gusto mo ba na darahon an mga amo sa kadlagan?” hunga ni Kikay sa isda.

Nagbuga san tubig an isda para sabihon na “Oo.” Nagrulukso an grupo san amo sa tanuman ni Kikay. “Ayaw nyo pagkauna an mga kapayas kag kamatis!” siyak ni Kikay sa mga amo. Sa sobra na gutom, dili namati sa iya an mga amo. Kinaon san mga amo an tanan nya na prutas kag gulay.





San nag-abot na sinda sa kadlagan, nagsarakbat an mga amo sa mga sanga san puno. Pagkahuman, nagpanguha sinda san mga prutas kag ginbutang sa tanuman ni Kikay para maging kabalyo sa inda ginkaon. Sa wakas, makauli na si Kikay pabalik sa inda balay.





Malipay an ama kag manghod na lalaki na makit-an sya.





“Yana pwede na ba ako mag-upod sa iyo magpangisda?” hunga ni Kikay. Nagngirit an iya manghod na lalaki, “Papa, nabugsay ni Kikay an tanuman pabalik hali sa lawa. Matibay sya na parabugsay.” “Oo, usad sya na maisog na babayi,” sabat san iya ama. “An maisog na babayi kaya nya himuon an tanan!”





This book was adapted as part of the ABC+: Advancing Basic Education in the Philippines project. ABC+ is a partnership of USAID and the Department of Education

(DepEd), implemented by RTI International together with The Asia Foundation, SIL LEAD, and Florida State University. This book was quality assured by Dinnah A. Bañares, Glenne M. Rivera, and Fatima Grace S. Llavore, and was approved for publishing by the Department of Education Region V - Bicol Learning Resource Management Section (LRMS) of the Curriculum and

Learning Management Division (CLMD). The book was field tested by Gloria Hapa.





	 		Brought to you by



		Let's Read is an initiative of The Asia Foundation's Books for Asia program that fosters young readers in Asia and the Pacific.

			booksforasia.org

		 			To read more books like this and get further information, visit

			www.letsreadasia.org



	 		Original Story

			An Nagalutaw na Tanuman (Floating Garden). 			 Author: Iem Tithseiha. 			 Illustrator: Iem Tithseiha.

		 			 Published by The Asia Foundation - Let's Read, 			https://letsreadasia.org/ 			 © The Asia Foundation - Let's Read. 			Released under CC-BY-NC-4.0.

		 			This work is a modified version of the original story. @The Asia Foundation – Let’s Read, 2021. Some rights reserved. Released under CC-BY-NC-4.0.



		 			For full terms of use and attribution, http://creativecommons.org/licenses/by-nc/4.0/

		 			Contributing translators: Cesar Almonicar, Enrique Villasis, Dahlia Cristobal, Ruffa Mae Velasco, Jona Royo, France katrina Basical





Table of Contents


Page 1

Page 2

Page 3

Page 4

Page 5

Page 19

Page 22

Page 25

Page 28

Page 31

Page 34

Page 37

Page 40

Page 43

Page 46

Page 47

Copyright





Guide


Cover

Start of Story





